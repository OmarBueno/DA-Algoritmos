Alberto Asor Rosa

Storia europea della letteratura
italiana
III. La letteratura della Nazione

Einaudi

A Caterina, Giovanni, Francesca,
Elena, Eleonora.

Le schede a cura di Sabine Koesters Gensini inserite nei box (e nell’indice generale indicate in corsivo)
non sono il sostituto di un organico profilo di storia linguistica italiana, bensí «medaglioni» utili a integrare
con fondamentali nozioni di storia della lingua l’ampia narrazione dei fatti e dei movimenti letterari
compiuta nel volume.
Nel testo, i rimandi al vol. I o al vol. II si riferiscono a: A. ASOR ROSA, Storia europea della letteratura
italiana, I. Le origini e il Rinascimento e II. Dalla decadenza al Risorgimento, Einaudi, Torino 2009.

Capitolo primo

L’Italia unita. Classicismo, positivismo, verismo (1870-1900)

1. Nascita di una Nazione.
Cosí, alla metà della seconda metà del secolo XIX , nasce in Europa una nuova
Nazione: l’Italia. Se Nazione è una sintesi complessa di identità antropologiche,
comunanza storica e unità linguistica, non si può dire certo che esser nati a
Nazione nel corso dei secoli che vanno dall’VIII al XV dopo Cristo, com’era
accaduto (con rilevanti differenze fra l’uno e l’altro caso, ovviamente, sulle quali
non siamo in grado di soffermarci) al Portogallo, alla Spagna, alla Francia e
all’Inghilterra, e diventarlo quando la storia moderna europea era iniziata da un
pezzo, fosse esattamente la stessa cosa, anche se qualcuno allora s’illuse che cosí
potesse essere. Formalmente e istituzionalmente l’Italia fu dal 1861, e poi, con
maggiore pienezza, dal 1870, quel che era già la maggior parte degli Stati
europei di allora: una struttura dotata ovunque sul proprio territorio delle
medesime funzioni e leggi e istituzioni, vocata a organizzare in maniera unitaria
la stragrande maggioranza di quelli che parlavano italiano, con un esercito, una
scuola, un sovrano e un Parlamento, che tutti li rappresentavano in modo
passabilmente omogeneo. In pratica, grandi problemi proprio allora si aprirono.
Altre due grandi etnie europee avevano conseguito piú o meno nello stesso
periodo il medesimo obiettivo dell’unità politico-istituzionale nazionale: la
Grecia e la Germania. Dalle differenze con questi due altri processi paralleli e
quasi analoghi al nostro, si può forse meglio intendere la peculiarità del caso
italiano (che, del resto, attraversa tutta la nostra storia, da allora a oggi).
La Grecia era stata tutta per secoli sottoposta alla potenza ottomana: aveva
cioè conosciuto molto meno dell’Italia frammentazioni particolaristiche. Essa,
inoltre, era contraddistinta da due potenti fattori unitari: la lingua e la religione
(greco-ortodossa), che durante il predominio turco erano stati tutte e due linee di
resistenza e stimoli permanenti di identità nazionale. Quando, qualche decennio

prima dell’Italia (1830), fu, con l’aiuto delle grandi potenze (Francia, Inghilterra
e Russia), proclamata l’indipendenza della Grecia, essa generò un paese fragile,
politicamente incerto, ed economicamente debole, ma senza gravi problemi
d’identità nazionale.
L’unità tedesca era nata, come abbiamo visto, sotto il segno dell’egemonismo
prussiano. Ciò avrebbe provocato gravi e laceranti ricadute piú avanti. Ma,
nell’immediato, sortí l’effetto di cementare in un blocco unico di potere
l’aristocrazia terriera e militarista e la borghesia imprenditoriale e finanziaria,
allora in piena ascesa. Inoltre, nelle viscere della cultura tedesca fermentava
ancora l’eredità della riforma protestante, che aveva avvicinato, come in Italia
sarebbe accaduto, e in maniera sempre imperfetta e vacillante, solo molto piú
tardi, classi alte e classi basse della popolazione. I tedeschi leggevano i libri sacri
in tedesco, gli italiani in latino; e il tedesco dei libri sacri – cioè il tedesco di
Lutero – era stato all’origine della lingua letteraria tedesca moderna. In Italia,
invece, c’era stata la «rivoluzione petrarchesca» di Bembo, che aveva riguardato
ovviamente una piccolissima parte della popolazione. Perciò in Germania l’unità
politico-istituzionale, per quanto conseguita piú o meno nei medesimi anni,
produsse effetti di coesione nazionale e culturale piú estesi e immediati che da
noi. C’entrava, certo, anche il piú elevato grado di alfabetizzazione delle
popolazioni di lingua tedesca – dato non irrilevante, come si può capire, quando
si parla di fatti culturali e letterari.
La nascita della «nazione Italia» faceva parte di quel grande processo di
reazione alle logiche e ai sistemi della Santa Alleanza, che, come abbiamo visto
(cfr. vol. II, pp. 403 sgg.), cercavano d’imporre ai popoli principî estranei alla
loro piú profonda identità (l’indiscutibile legittimità dei Sovrani, il rispetto
assoluto della Religione, il carattere sacrale, inappellabile, delle Istituzioni). Il
processo, quando Italia e Germania rientrarono sulla scena europea alla pari con
Francia, Inghilterra, Spagna, ecc., cambiando con la loro presenza gli equilibri di
potere nel continente, non fu ancora totalmente compiuto in Europa: ne
rimanevano fuori, ad esempio, tutte le numerose etnie inglobate nell’ancora
gigantesco e vitale Impero austro-ungarico (gli ungheresi stessi, innanzi tutto, a
lungo associati tuttavia al dominante elemento tedesco nella gestione comune del
potere; i cechi, gli slovacchi, i croati, gli italiani del Trentino e della Venezia
Giulia; i polacchi, ancora divisi, peraltro, fra Austria, Russia e Germania):
formidabili elementi scatenanti del futuro conflitto mondiale (1914-18).
All’orgoglio, innegabile, per la riconquistata unità e indipendenza, e per

essere entrati, per la prima volta da secoli, con pari dignità nel concerto delle
grandi potenze europee, s’accompagnò presto in Italia la percezione acuta – che
intellettuali e scrittori subito raccolsero e amplificarono – della gravità dei
problemi con cui misurarsi. Fu un problema, persino, la scelta della capitale.
1.1. Roma capitale.
In uno splendido capitolo d’un libro che resiste perfettamente allo scorrere del
tempo (Storia della politica estera italiana dal 1870 al 1896, 1962), Federico
Chabod descrisse i vari modi e le diverse posizioni che caratterizzarono la
«questione romana», dopo che Roma fu presa. Non poche furono le voci
contrarie a farne la capitale del nuovo regno, ivi compresa quella d’una
personalità autorevole come Massimo d’Azeglio, il quale sosteneva che un
ambiente come quello romano, «impregnato di miasmi di 2500 anni di violenze
materiali e di pressioni morali esercitate dai suoi successivi governi nel mondo»,
non era il piú adatto per un’Italia giovane, nuova, che avrebbe fatto meglio a
riconoscersi nel proprio futuro che nel proprio passato. Allo stesso D’Azeglio,
del resto, si dovette allora la frase destinata a diventare famosa, secondo cui,
«fatta l’Italia, bisognava fare gli Italiani». E cioè: l’unità politico-istituzionale
non comportava di per sé che i cittadini di quel nuovo regno fossero all’altezza
della situazione che s’era creata (in base ai nostri ragionamenti, si potrebbe
addirittura osservare che l’unità politico-istituzionale non comportava di per sé
che il «paese reale» fosse veramente unito).
Altri rilevavano che, tra le città italiane, Roma, a eccezione del luminoso
episodio della repubblica del ’48, non aveva certo brillato per la sua adesione
alla causa nazionale. Altri ancora osservavano che Roma, nella sua realtà pratica,
non era neanche una città europea vera e propria, ma un grosso borgo, dove la
maggior parte della popolazione o era vissuta in miseria o era dipesa quasi
esclusivamente dalle attività ecclesiastiche e dalle gerarchie clericali.
Prevalse tuttavia la tesi opposta. Non tanto per le infuocate, alquanto
retoriche, e comunque per molti ancora assai suggestive, parole di Giuseppe
Mazzini, il quale rivendicava a Roma una precisa «missione» nell’evoluzione
storica e ideale del mondo moderno: quella di civilizzare e unificare nel segno
del Progresso l’intera Umanità. Dunque, nella visione quasi profetica del politico
ligure, «la terza Roma, la Roma del Popolo, dopo quella dei Cesari e dei Papi»
(F. Chabod).
Quanto per il parere, piú modesto e meditato, e piú serio, degli uomini della
vecchia Destra storica (Cavour, Lanza, Sella, dietro i quali s’indovinava l’ombra

di Gioberti), secondo cui non c’era altra città italiana che potesse reggere il
confronto con altre capitali europee, come Londra o Parigi o Vienna o Berlino; o
che, comunque, per la sua posizione geografica e la sua storia, potesse fungere
da baricentro del nuovo, fragile organismo nazionale: collocandosi in maniera
equilibrata tra le diverse tradizioni politiche (il neoguelfismo moderato
giobertiano e il rivoluzionarismo mazziniano del ’48) e tra le diverse parti del
paese e, in modo particolare, tra Nord e Sud.
Cosí, attuando i deliberati del governo e del Parlamento, il 1° luglio 1871
furono trasferiti da Firenze a Roma i Ministeri e il giorno dopo entrò
solennemente in città il re Vittorio Emanuele II. Il 1° settembre si tenne in Roma
la prima seduta del Parlamento nazionale, rinnovato per l’occasione.
Roma capitale non raggiunse mai gli effetti di centralizzazione conseguiti da
Parigi e, sia pure in maniera diversa, da Londra, nella vita culturale nazionale.
Tuttavia – anche in conseguenza del fatto che i gangli vitali delle attività
politico-istituzionali, dal Parlamento al governo, vi furono da allora concentrati –
una diversa trama di rapporti fra i diversi centri culturali italiani cominciò a
crearsi e Roma vi esercitò una funzione crescente. Già nei decenni tra il 1880 e
la fine del secolo questa funzione, come vedremo, cominciò a espletarsi (cfr.
infra, cap. I , par. 8.1. sgg.).
2. I problemi reali.
Gli italiani, dunque, si accorsero presto che, nonostante tutto il sangue
versato, era piú facile unire e liberare l’Italia che amministrarla e governarla. Per
meglio capire tutto ciò, ovviamente, bisogna chiederne conto ai libri di storia.
Noi ci limitiamo a riassumere schematicamente alcuni dati, senza i quali anche la
comprensione dei fenomeni culturali e letterari (si pensi, ad esempio, al
Verismo) può risultare compromessa.
L’unione politico-istituzionale, compiuta attraverso tutte le guerre e le lotte
del Risorgimento, urtava contro innumerevoli e perduranti motivi di divisione e
di particolarismo. L’Italia era ancora, marcatamente, un paese agricolo e
conseguentemente contadino (al momento dell’unità, il 56,7 per cento del
prodotto privato lordo annuale proveniva da questo settore, il quale assorbiva
ben il 70 per cento della popolazione attiva; per giunta, in conseguenza dei forti
squilibri e delle enormi arretratezze tecnologiche, scarsa era la competitività di
questo settore sui mercati europei piú avanzati). Quelle che oggi vengono

comunemente definite le infrastrutture (strade, ferrovie, porti numerosi e
attrezzati), praticamente non esistevano, oppure erano anch’esse mal distribuite
fra le diverse zone del paese.
2.1. La «questione meridionale».
Quest’ultimo problema apparve subito uno dei piú rilevanti. Esistevano forti
disomogeneità e squilibri sul territorio nazionale, che rendevano difficile
l’adozione di misure politiche ed economiche universalmente valide. Al
momento dell’unità era già sensibile una differenza, economica e sociale, tra un
Centro-Nord, dove esisteva qualche notevole insediamento industriale e
un’agricoltura in vaste zone già razionalizzata, come nella pianura padana, e un
Sud, quasi esclusivamente agricolo, dove per di piú il territorio era in gran parte
diviso tra proprietà contadine troppo piccole per essere produttive e l’immenso
latifondo, dove non era possibile praticare colture intensive e pregiate. In seguito
al decollo industriale del Nord, destinato a intensificarsi nei successivi trentaquarant’anni, il divario fra le due zone del paese tende ad aumentare, invece che
a diminuire. Nasce precocemente (nei fatti; ma la storia dell’intera cultura
italiana fino ai nostri giorni ne fu influenzata) una «questione meridionale»: di
cui in quei primi anni furono protagonisti e interpreti alcuni illuminati
rappresentanti della borghesia colta e proprietaria italiana (non necessariamente
meridionali anche loro), come i toscani Leopoldo Franchetti (1847-1917) e
Giorgio Sidney Sonnino (1847-1922), autori di una fondamentale inchiesta sulle
condizioni economiche e sociali della Sicilia, e il molisano Giustino Fortunato
(1848-1932), autore di una moltitudine di discorsi, saggi e interventi
parlamentari, raccolti piú tardi ne Il Mezzogiorno e lo Stato unitario (1911).
Intendiamoci (per non suscitare equivoci): il pensiero meridionalista «classico»
si mantenne tutto entro i parametri della ideologia risorgimentale dominante e i
Franchetti, i Sonnino e i Fortunato e, accanto a loro, gli altri protagonisti di tale
vicenda (fra i quali spicca il nome di Pasquale Villari: cfr. infra, cap. I , par. 10.),
furono rigorosamente unitaristi e monarchici. Questo non escluse da parte loro la
denuncia dei mali endemici del Sud (aggravati persino dalle misure prese dal
governo nazionale, come il «protezionismo», che favoriva l’industria, e quindi il
Nord, e svantaggiava i tipici prodotti meridionali, grano, frutta e verdura) e la
richiesta di interventi atti a risollevare le condizioni davvero miserabili delle
plebi meridionali.

2.2. Scuola e alfabetizzazione.
Veniamo alla sfera di questioni che ci riguardano piú da vicino (nel senso
che, soprattutto in paesi moderni socialmente sviluppati, l’evoluzione della
cultura e della letteratura poggia sempre di piú sull’imponente zoccolo
rappresentato dalla cultura diffusa e dalle possibilità, piú o meno per tutti, di
accedervi). Da questo punto di vista, la situazione in Italia era pressoché
catastrofica. Enorme era l’estensione dell’analfabetismo: nel 1861 esso
raggiungeva il 75 per cento dell’intera popolazione nazionale, anche in questo
caso diversamente distribuito sul territorio del regno (minore nel Nord, dove ad
esempio le province soggette al dominio austriaco avevano avuto una migliore
organizzazione scolastica; enormemente maggiore al Sud). Nel 1862-63 solo
l’8,9 per mille della popolazione in età fra gli undici e i diciotto anni riceveva
un’istruzione post-elementare. Secondo stime ottimistiche (T. De Mauro, Storia
linguistica dell’Italia unita), all’incirca nello stesso periodo la percentuale
d’italiani in grado di parlare la lingua nazionale era dell’8 per mille, cioè (se si
escludono gli abitanti della Toscana e di Roma, che erano in totale circa
quattrocentosettantamila e parlavano linguaggi piú o meno simili all’«italiano
colto») circa centosessantamila persone su una massa di venti milioni di
individui. Questi non sono dati esteriori alla questione che piú direttamente ci
riguarda: se ne ricava, infatti, la certezza che il ceto intellettuale sviluppava il
suo discorso e i suoi sforzi all’interno di uno strato sociale estremamente
ristretto, che non poteva a sua volta non condizionarlo, sia nel senso di realizzare
un ricambio pressoché obbligato al proprio interno, sia nel senso di una
oggettiva difficoltà a uscire dagli orizzonti ideali e politici, che caratterizzavano
in quel momento la classe dominante.
Il problema fondamentale in questo campo era rappresentato dalla creazione
di sufficienti strutture formative, unitarie sul territorio nazionale e ben
organizzate nei diversi livelli, da quello elementare a quello universitario. Qui il
compito era immenso, e occorre riconoscere che, nonostante alcune gravi
ristrettezze materiali e mentali molto fu fatto. Nel 1877 il governo fece votare
una legge che imponeva l’istruzione obbligatoria sull’intero territorio nazionale.
Nonostante molti comuni evadessero l’applicazione della legge per mancanza di
mezzi, essa, perfezionata in seguito con ulteriori disposizioni legislative,
cominciò a produrre i suoi effetti unificanti. Per rendere possibile
un’organizzazione sufficientemente omogenea, si trattava di creare quasi dal
nulla un corpo abbastanza numeroso di maestri e di professori. In pratica,
bisognò realizzare il rinnovamento anche fisico di quasi tutto il personale

insegnante universitario e delle istituzioni di alta cultura: il che fu fatto, con una
disinvoltura e una spregiudicatezza in molti casi quasi giacobina, che non hanno
riscontro in nessun momento della storia successiva d’Italia (in parole povere:
molti incarichi, soprattutto universitari, furono assegnati per motivi politici). La
scuola elementare – fondamento di questa nuova, colossale operazione formativa
– a poco a poco cominciò a funzionare: e il Maestro e la Maestra divennero fra i
piú significativi protagonisti di questa fase eroica della vita nazionale (come ben
dimostra l’esaltazione che ne fece Edmondo De Amicis nel libro Cuore).
3. Cultura e orientamenti del ceto politico.
Il 18 marzo 1876 cade in Parlamento l’ultimo Ministero guidato da quella
frazione del ceto politico italiano, che, sulle orme di Cavour, aveva concluso la
fase finale del Risorgimento e fu, fin da allora, denominata Destra storica. Negli
ultimi anni, il ministero capeggiato da Giovanni Lanza (1810-82), con alle
Finanze il leggendario Quintino Sella (1827-84), ambedue, ovviamente,
piemontesi, riuscí con un programma di rigide economie a raggiungere il
pareggio del bilancio (1875), dopo le enormi spese rese necessarie dalle guerre e
dall’unificazione, consegnando simbolicamente all’Italia un’amministrazione
senza debiti (la cosa peraltro durò assai poco).
Scompare intanto, a poco a poco, la generazione che aveva fatto il
Risorgimento: Giuseppe Mazzini muore a Pisa, sotto falso nome, ancora
fuggiasco e perseguitato, nel 1872; Vittorio Emanuele II, il 9 gennaio 1878 (gli
subentra il figlio Umberto, col titolo di Umberto I, per marcare la distinzione
rispetto alla vecchia dinastia dei Savoia), e qualche giorno dopo di lui il grande
avversario del Risorgimento, il papa Pio IX (gli succede Leone XIII, con il quale
qualche cauta apertura al nuovo stato di cose comincia a manifestarsi); Giuseppe
Garibaldi, nell’esilio di Caprera, il 2 giugno 1882. Entrano in scena i loro
discepoli, seguaci, collaboratori, ormai quasi tutti ben collocati nel nuovo
sistema politico nazionale.
Alla caduta della Destra, subentrano al governo gli esponenti di quel settore
del ceto politico che aveva formato essenzialmente il Partito d’azione, cioè ex
mazziniani ed ex garibaldini: la cosiddetta Sinistra storica (mentre si forma al
tempo stesso una frazione di Estrema sinistra, composta da mazziniani e radicali
refrattari al compromesso con la monarchia e gli strati moderati e conservatori).
Fra il 1876 e l’87 i governi furono quasi tutti presieduti da Agostino Depretis
(1813-87), che era stato pro-dittatore di Garibaldi in Sicilia; Benedetto Cairoli

(1825-89), fratello maggiore di altri quattro, che erano tutti caduti nelle guerre
del Risorgimento, fu presidente del Consiglio nel 1878 e nel 1879-81; il siciliano
Francesco Crispi (1818-1901), che era stato la mente della spedizione dei Mille,
esercitò una vera egemonia parlamentare fino al 1896 e fu presidente del
Consiglio nel 1887-91 e nel 1893-96. Naturalmente questi esponenti della
Sinistra storica si erano nel frattempo tutti istituzionalizzati e monarchicizzati
(fino a esiti compiutamente reazionari: cfr. infra, cap. I , par. 16.3.). Questo non
impedí loro di tentare (almeno nella prima fase) una politica cautamente
progressista in campo sociale (nel 1880 fu abolita l’impopolarissima «tassa sul
macinato», che colpiva soprattutto gli strati piú poveri) e al tempo stesso
fortemente centrata sui temi della laicità e autorità dello Stato (all’interno d’un
clima di diffuso e aggressivo anticlericalismo, giustificato anche dalle perduranti
chiusure della Chiesa cattolica e sollecitato da una forte diffusione delle logge
massoniche).
Ma, ai fini della ricostruzione storico-culturale e storico-letteraria, che stiamo
tentando, a noi interessa mettere in luce soprattutto altri aspetti di questa
situazione politica, che caratterizzò i primi trent’anni della nostra vita unitaria.
Innanzi tutto, l’estrema ristrettezza della base sociale su cui essa poggiava.
3.1. Gli inconvenienti di un sistema elettorale fondato sul censo.
Prendiamo un caso individuale, ma particolarmente significativo, quello di De
Sanctis. Francesco De Sanctis, ministro per tre volte della Pubblica Istruzione e
campione, senza dubbio, di un allargamento del concetto e delle funzioni della
cultura al di là dei limiti tradizionali, quando si presenta alle elezioni per la
Camera dei deputati (ottava legislatura) del 27 gennaio 1861, viene eletto nel
collegio di Sessa Aurunca con 368 voti su 503 votanti (al primo scrutinio, su 664
voti espressi, ne aveva ricevuti 195); ripresentandosi presso lo stesso collegio
nella tornata parlamentare del 12 giugno 1861, viene eletto con 329 voti su 445
(iscritti 987); nella tornata parlamentare del 13 maggio 1866, questa volta a San
Severo, al primo scrutinio riportò 134 voti su 222 (iscritti 927); nelle elezioni di
ballottaggio del 20 seguente riportò 258 voti su 452. Questo significa, in termini
generali, che nel 1861, su una popolazione di 21 777 000 abitanti, solo 418 696
avevano diritto al voto, pari all’1,9 per cento della popolazione; e di costoro solo
239 583, il 57,2 per cento degli elettori, lo esercitarono (probabilmente anche
perché gli elettori cattolici si piegarono al «non expedit» di Pio IX). Solo nel
1882, per iniziativa del Depretis, gli elettori passarono da 600 000 a 2 milioni. E

nelle successive consultazioni elettorali (1883), per ritornare all’esempio da cui
siamo partiti, De Sanctis fu mandato alla Camera dal collegio di Trani con 4279
voti su 6887 votanti (iscritti 13 175).
Sono dati che non lasciano dubbi sulla natura inevitabilmente clientelare e
consortarile del rapporto politico dell’eletto con il proprio elettorato: tanto piú
che la percentuale dei votanti rispetto agli aventi diritto al voto, sebbene questi
fossero già pochissimi rispetto alla massa della popolazione adulta, era
paurosamente bassa (solo in rari casi si avvicinava al 50 per cento), il che
testimonia di una ulteriore frattura tra il mondo dell’intelligenza – la nazione
colta – e il paese reale, persino nella porzione di questo che rappresentava
sostanzialmente la classe dominante. Il disagio e le difficoltà spesso avvilenti di
tale rapporto furono del resto descritti a colori vivacissimi dallo stesso De
Sanctis nel Viaggio elettorale (1876), splendida cronistoria di una
incomprensione fra un intellettuale-politico e il suo popolo, su cui torneremo.
3.2. Il «trasformismo».
Il carattere fortemente consortarile del voto e l’assenza di forti partiti politici
a base nazionale provocarono un altro fenomeno, che fu oggetto già allora di
velenose critiche intellettuali e letterarie: il cosiddetto «trasformismo»
parlamentare. Sostanzialmente: i deputati (i senatori erano di nomina regia)
venivano prescelti sulla base di un rapporto molto localistico con i loro elettori e
quindi tendevano a rappresentarne piú o meno esclusivamente gli interessi. Per
formare maggioranze parlamentari, che dessero vita a governi piú o meno stabili,
furono perciò necessarie complicate alchimie, con le quali il singolo gruppo
parlamentare (di carattere o regionale o politico o anche ideologico)
s’impegnava a dare il proprio voto al governo in cambio di favori piú o meno
espliciti. Naturalmente, le maggioranze che in tal modo si formavano erano
molto fragili, perché i singoli gruppi agivano in base ai propri interessi
particolari: e non furono pochi i casi, in cui tali gruppi «trasformarono»
(«trasformismo») la loro posizione anche in modo clamoroso, inseguendo la
linea ondulata e variegata dei propri interessi. Da questo punto di vista, Depretis
fu un vero mago del «trasformismo» italiano.
Il giudizio degli storici su tale fenomeno è molto variato. Alcuni lo giudicano
il tributo necessario e irrinunciabile pagato alla creazione di uno Stato moderno
che nasceva dal nulla, senza strutture consolidate e senza veri e grandi partiti
nazionali. Alla pratica del trasformismo si dovette, insomma, se una politica di

governo fu allora possibile, consentendo all’Italia di avere le sue prime strutture
istituzionali, il suo primo sviluppo industriale e una decente politica estera.
Altri – e non senza ragione – insistono sul guasto profondo che tale pratica
provocò nel ceto politico di allora, spingendolo ai compromessi piú aberranti e
alla precoce confusione del rapporto tra politica e affari. I piú lungimiranti
scorsero allora il manifestarsi di tali rischi e cercarono di opporvisi. Francesco
De Sanctis, ad esempio, lavorò per la costituzione di un solido Partito
democratico di respiro nazionale: ma senza successo. E questo dimostra che un
altro – forse il maggiore – dei danni prodotti dal trasformismo fu la difficoltà,
apparentemente insuperabile, di creare vaste aggregazioni politicamente e
idealmente unite al loro interno: i politici, infatti, erano poco inclini a questa
prospettiva, considerandola negativa per i propri interessi di gruppo e di parte.
La conseguenza fu che una delle caratteristiche principali di un sentimento
pubblico e civile ben formato – e cioè il senso rigoroso dei doveri da compiere, il
rispetto degli impegni assunti e la difesa senza cedimenti degli interessi generali
– stentò a formarsi anche nell’Italia post-unitaria (e restò da allora un problema
dominante nella nostra vita nazionale).
Unica eccezione a questo andamento delle cose fu, almeno dal punto di vista
della proposta, la fondazione a Bologna nel 1880 del Partito operaio, divenuto
poi nel 1891 a Milano il Partito dei lavoratori italiani, d’ispirazione socialista
(nati, del resto, sul modello di consimili esperienze straniere, soprattutto
tedesche): in sostanza, i primi partiti, in Italia, d’ispirazione e struttura moderne.
Si trattava, però, di formazioni che, per la loro stessa natura, si collocavano in
un’area – diremmo noi – quasi extraparlamentare e che perciò, anche per le
ridotte dimensioni iniziali, non erano in grado d’influenzare le dinamiche
parlamentari (come non era in grado di farlo la residua Estrema sinistra,
d’origine direttamente risorgimentale). Al centro, in Parlamento, restava la
grande massa liberale, di gran lunga maggioritaria, ma ondivaga e frammentata.
3.3. La politica estera.
Questa frattura tra «paese legale» e «paese reale» – che prima della fine del
secolo esplose in tensioni laceranti – e queste debolezze del sistema politico
parlamentare si manifestarono anche in un altro delicatissimo settore della vita
istituzionale del tempo: quello della politica estera. Qui si assistette a qualcosa
che fino a qualche anno prima sarebbe stato impensabile. L’Italia, divenuta
immediatamente nello scacchiere europeo una nazione di media potenza, fu
costretta da subito a entrare nel gioco degli equilibri esistenti. Per una serie di

circostanze – economiche e politiche – i rapporti con la Francia, che del resto
anche in precedenza erano stati spesso guastati dalle influenze di questo Stato
sulla «questione romana» (come abbiamo visto piú volte in precedenza),
peggiorarono rapidamente e l’Italia fu spinta ad accostarsi ai cosiddetti «Imperi
centrali», la Germania e l’Austria-Ungheria, con i quali strinse nel maggio 1882
una Triplice Alleanza. Tale alleanza, che sembrò a molti innaturale,
considerando la vocazione tutta antiaustriaca del Risorgimento, fu rinnovata piú
volte e costituí il cardine della politica estera italiana fino alla primavera del
1915. Le fecero innegabilmente da base – oltre alle ragioni già dette di equilibrio
continentale – anche le vistose simpatie dinastiche fra le tre monarchie regnanti,
coltivate soprattutto dal momento in cui salí al trono Umberto I, di orientamenti
decisamente autoritari e reazionari. Una politica da «grande potenza», praticata
dalla neonata nazione italiana (e Francesco Crispi ne fu l’interprete piú coerente
ed estremo), non fu una delle cause meno irrilevanti nella creazione di quegli
squilibri, interni ed esterni, che caratterizzarono la nostra storia in questo
periodo. Poiché nel medesimo lasso di tempo Inghilterra, Francia e Russia
strinsero anche loro un’alleanza, che si denominò Triplice Intesa, si
costituiscono a poco a poco in questa fase le condizioni che diedero vita
trent’anni piú tardi al primo grande conflitto mondiale.
4. Equilibri e conflitti continentali.
La vittoria delle armate prussiane sugli eserciti francesi nel ’70 aveva
provocato contraccolpi in tutte le direzioni. A Parigi, il 18 marzo 1871, viene
costituito un «Consiglio generale», espressione della piccola borghesia e del
proletariato, che proclama la «Comune», primo governo in Europa ispirato agli
ideali anarchici e socialisti. Il governo francese, insediato a Versailles, manda le
sue truppe a riconquistare Parigi. Sotto gli occhi delle armate tedesche, che a
loro volta circondano i luoghi dello scontro, si svolge (aprile-maggio 1871)
un’aspra lotta, che termina con il feroce massacro degli insorti. A Parigi, dopo
qualche incertezza, risorge la repubblica. Ma il mito della Comune entra a far
parte della cultura del nascente movimento operaio (politico e sindacale)
europeo, la cui data di nascita coincide con la costituzione dell’Associazione
internazionale dei lavoratori (Parigi, 1864).
Ristabilito il potere repubblicano in Francia, l’equilibrio europeo si regge da
quel momento sui giochi di potere e sui conflitti d’interesse fondamentalmente

di sei grandi nazioni: l’Inghilterra, la Francia, la Germania, l’Austria-Ungheria,
la Russia e l’Italia (restando in disparte la Spagna e il Portogallo, non ancora
riavutesi dal crollo dei loro imperi mondiali): tre imperi, autoritari se non piú
autocratici, e tre «democrazie», non sempre compiutamente realizzate, (per dare
un’idea molto sommaria della natura delle forze in campo). Fra queste sei
nazioni, tre soprattutto dimostrano in questa fase un’eccezionale vitalità politica
ed economica, a onta, persino, di talune loro «disgrazie» militari: l’Inghilterra, la
Francia e la Germania, la quale, sebbene ultima arrivata, sviluppa allora uno
degli apparati industriali piú potenti del mondo.
Nonostante le numerose occasioni di conflitto, le nazioni europee in questa
fase scaricano le loro tensioni soprattutto sul resto del mondo. Dal 1871
comincia una lunga fase di pace continentale, che arriva fino al 1914: si apre
quella che sarà definita la «Belle Époque», ossia una fase storica in cui
sembreranno prevalere (ahimé, quanto fittiziamente!) le tendenze artistiche e
letterarie e un modo apparentemente felice e spensierato di godere dei beni della
vita (sempre, ovviamente, da parte delle classi abbienti; mentre il proletariato
industriale, sempre piú numeroso, animerà le vicende spesso tempestose, come
abbiamo detto, della cosiddetta questione sociale).
Nel frattempo, Russia e Austria-Ungheria fanno a brani quel che resta
dell’Impero ottomano nei Balcani; e le altre quattro nazioni divorano,
letteralmente, il resto del mondo.
4.1. L’espansione coloniale globale.
Con qualche approssimazione, si potrebbe dire che quel fenomeno che oggi si
definisce «globalizzazione» trova le sue radici nell’espansione coloniale degli
Stati europei nel corso del XVIII e XIX secolo. Fu allora, infatti, che per la prima
volta l’intero globo terrestre entrò nel medesimo sistema: un sistema, soprattutto
all’inizio, fondato essenzialmente sull’oppressione e sullo sfruttamento; ma in
cui vi fu una sorta di scambio diseguale fra ricchezze, materie prime, merci e
mano d’opera a basso prezzo (talvolta in forma schiavistica), da una parte, e
tecnologie e forme di vita piú avanzate, dall’altra. Quando si scrive «forme di
vita piú avanzate», ci si riferisce beninteso alle «forme di vita occidentali»,
improntate a una decisa supremazia del fattore tecnologico; quelle che poi, sia
pure in forme diverse, si sono affermate a livello globale nel secolo e mezzo
successivo. A Oriente il fenomeno coloniale cominciò a riguardare anche il
Giappone, peraltro fin da allora a sua volta sempre piú decisamente

occidentalizzato. In generale, però, la colonizzazione fu opera allora pressoché
totalmente dell’uomo bianco, il quale fino alla seconda guerra mondiale domina
la scena del mondo. Difficile dire come sarebbe stato il mondo, se questo
impossessamento non fosse avvenuto: in casi ciclopici come questo è arduo, anzi
impossibile stabilire a posteriori, cosa sarebbe stato meglio o cosa sarebbe stato
peggio.
Fatto sta che il processo si verificò, e fu davvero gigantesco. Era cominciato
all’inizio del XVIII secolo; e raggiunse il suo culmine in questi decenni alla
conclusione del XIX .
Le maggiori beneficiarie furono l’Inghilterra e la Francia. La Francia, in
questo periodo, arrivò a possedere quasi tutta l’Africa settentrionale – l’Algeria,
il Marocco, la Tunisia, «soffiata» nel 1881 all’Italia, che nutriva su di essa
ambizioni non velate – e occidentale, dal lago Ciad all’oceano Atlantico; aveva
entrature possenti in Medio Oriente, soprattutto in Siria; gestiva protettorati e
colonie in Estremo Oriente, in Tonchino, Cocincina, Annam, Cambogia (che
andarono poi a formare la cosiddetta Indocina francese). Ancora piú importanti i
possessi inglesi: con il sistema dei Dominions la Gran Bretagna controllava il
Canada, l’Australia, la Nuova Zelanda; in Africa, con la guerra contro i Boeri,
s’impadroní dell’Unione Sudafricana; sempre in Africa possedette la Rhodesia,
il Tanganika, il Kenia; ebbe sotto controllo l’Egitto e il canale di Suez (aperto
nel 1869), Singapore, Hong Kong, la Birmania, gli stretti, Malacca; nel 1876 la
regina Vittoria fu proclamata imperatrice delle Indie.
Fra gli stati europei minori, il Belgio (sotto forma di proprietà privata del suo
re, Leopoldo II) possedette il Congo; e la piccola Olanda, niente di meno che
l’intero arcipelago malese.
La Germania, arrivata troppo tardi al colossale banchetto, ebbe possedimenti
piú modesti in Africa orientale e occidentale e il Camerun.
Per l’Italia di recente unita il possesso di un patrimonio coloniale divenne
rapidamente una vera ossessione: quasi la controprova d’essere una Nazione
all’altezza delle altre. Approfittando di favorevoli circostanze internazionali e
dell’appoggio, da poco conseguito, della Triplice Alleanza, essa mette piede nel
1885 a Massaua, sul mar Rosso (dove in precedenza esistevano insediamenti
commerciali di varie ditte italiane) e nel 1889 inizia la penetrazione a
Mogadiscio e dintorni. Negli anni successivi – non senza dover affrontare alcuni
terribili rovesci militari – ne nacquero le due colonie di Eritrea e Somalia.
A dinamiche simili comincia a ubbidire per la prima volta, oltre Oceano,

un’altra realtà giovane e dinamica, gli Stati Uniti d’America. Liquidato con la
guerra di secessione (1861-65) il grande contenzioso fra Nord e Sud in tema di
schiavismo (tutto a favore del primo), anch’essi si volgono intorno e cominciano
ad acquisire nuovi spazi vitali: l’Alaska (comprata nel 1867 dall’Impero russo),
le isole Haway (1897) e, come conseguenza di una guerra vittoriosa, gli ultimi
resti dell’Impero spagnolo nel mondo: Cuba (1898), Portorico, le Filippine.
Ma anche la spinta colonizzatrice interna – quella che in questi decenni di
fine secolo portò i bianchi attraverso tutto il continente americano fino alle coste
del Pacifico, con la conseguente distruzione delle etnie pellerossa – può essere
considerata una manifestazione particolare di questo immenso fenomeno.
La colonizzazione mondiale lasciò tracce indelebili sulla cultura e la
letteratura delle Nazioni che piú direttamente l’avevano vissuta: e cioè Francia e
Inghilterra (per gli Stati Uniti, basti pensare all’«epopea», letteraria, ideologica e
cinematografica, del Far West). Per l’Italia, in conseguenza della maggiore
limitatezza del fenomeno e anche dei suoi non brillanti risultati, non accadde
altrettanto. Ma non mancarono testimonianze d’un qualche rilievo, che
segnaleremo a tempo debito.
5. Lineamenti e tendenze della cultura europea.
Il periodo è caratterizzato dalla crescita di forti nazionalismi europei,
soprattutto in Francia e in Germania (ma, subordinatamente, anche in Italia,
come espressione, talvolta conflittuale, del nuovo spirito e della nuova politica di
potenza: il mazzinianesimo, invece, era stato e il socialismo sarà,
internazionalista, cioè umanitario e sopranazionale). In taluni casi, il
nazionalismo si estendeva fino ad abbracciare tutto il campo di coloro che
parlavano la stessa lingua o praticavano la stessa religione o appartenevano alla
stessa etnia: si parlò cosí fin da allora di «pangermanesimo» in Germania (con
allusione alla possibilità di unire tutti i popoli che parlavano la lingua tedesca,
compresi quelli che costituivano il cuore dei domini della corona austroungarica) e di «panslavismo» in Russia (con allusione alla possibilità della
corona zarista di unire o almeno di egemonizzare tutti i popoli slavi, che
occupavano, allora come oggi, parte dei Balcani). In ognuno di questi «pan-»,
naturalmente, fermentava un principio egemonico, che avrebbe manifestato i
suoi effetti piú avanti.
In una situazione del genere, dove la politica estera era concepita
essenzialmente come confronto di principî nazionali e di interessi da grande

potenza, le guerre inter-europee venivano considerate un fattore endemico e
necessario, cui si poteva sistematicamente ricorrere. In questo Napoleone, pur
rimanendo alla fine sconfitto dalla sua stessa logica, aveva agito da maestro e
tutti gli Stati europei dimostrarono di averne ben imparato la lezione. Del resto,
uno dei libri piú letti a quel tempo fu Della guerra (1832), del militare e teorico
prussiano Carl von Clausewitz (1780-1831), il quale, proprio sulla base dei
conflitti suscitati dalle geniali iniziative militari napoleoniche, sosteneva
l’esigenza di una «scienza morale» della guerra, capace di cogliere la
complessità dei fattori che portano un esercito alla vittoria, tra i quali
occupavano secondo lui un ruolo estremamente importante quelli di natura
psicologica e, appunto, «morale». Alla sua affermazione, rimasta giustamente
famosa, secondo cui «la guerra è la continuazione della politica con altri mezzi»,
si ispirarono – o credettero di farlo, con esiti talvolta disastrosi, la cui
responsabilità non va però attribuita a Clausewitz – molti capi di Stato di quel
tempo.
A questa tendenza inesorabile al conflitto, destinata a esplodere qualche
decennio piú tardi, non corrispose tuttavia per il momento nessuna grande azione
concreta. Si direbbe che il dinamismo bellico europeo, sempre elevatissimo, si
scarichi per ora quasi tutto fuori della cerchia continentale autoctona: verso e
contro l’Impero ottomano e i suoi residui domini, l’Africa, l’India, l’Oriente. Su
questo processo di crescita mondiale si regge la «pace europea»: che dura,
incredibilmente (rispetto alle consuetudini precedenti), per piú di quarant’anni.
Questi quarant’anni coincidono con uno dei periodi piú ricchi e fecondi nella
storia della plurisecolare cultura occidentale. A rigor di termini, essi andrebbero
dunque considerati insieme (oppure, siccome noi li dividiamo in due periodi in
base a considerazioni di ordine essenzialmente storico-politico, l’uno come
stretta conseguenza dell’altro: ed è ciò che faremo). Sui motivi di questa
straordinaria creatività – sulla quale in generale è difficile non consentire – sono
state avanzate infinite ipotesi interpretative. Noi ne proporremo due: una di
ordine sociologico, l’altra piú squisitamente culturale.
La prima è che in questo periodo giunge a maturazione in tutta Europa (e
questo è davvero un aspetto molto rilevante) e dunque, pur con i suoi limiti,
anche in Italia, il lungo processo di crescita di quella nuova classe, che la
rivoluzione francese aveva lanciato nel cielo di quelle stelle fisse, senza di cui la
storia di questo periodo (e di quelli che immediatamente lo seguono) non
potrebbe esser narrata: la borghesia, intendo, in tutta la gamma delle sue
sfumature e dei suoi risvolti. Una nuova classe, che ha una delle sue estremità

solidamente piantata nella proprietà dei mezzi di produzione (fino a collegarsi o
talvolta a coincidere con il ceto direttamente capitalistico, in questa fase in
straordinaria espansione); e l’altra nell’esercizio dell’intelligenza pura,
fortemente creativa e progettuale (il ceto intellettuale: scrittori, poeti, storici,
giornalisti; ma anche artisti, architetti, urbanisti; che conosce anch’esso un
vigoroso sviluppo). In mezzo, la gamma infinita delle professioni intellettuali
(medici, avvocati, notai, ingegneri, chimici), che innervando di sé la nuova
società la fanno funzionare, rendendola cosí diversa da quelle di ancien régime.
La nuova classe è caratterizzata da una forte spinta ascensionale e da interessi
molteplici: economici, politici, sociali. Si potrebbe dire, in un certo senso, che
essa risponda a un impulso emulativo nei confronti della vecchia classe
dominante – l’aristocrazia – che aveva scalzato dai posti di potere, sia economici
sia politici, e di cui eredita però l’ambizione creativa, la volontà di brillare di
luce propria con le opere e con le immagini. Diventerà la protagonista della
fioritura culturale di questo lungo periodo.
Ma c’è anche una spiegazione d’ordine culturale. Il punto di partenza di
questo ragionamento è sempre il Romanticismo (cfr. vol. II, pp. 420 sgg.). Del
Romanticismo giungono al culmine in questo periodo alcune esigenze. Innanzi
tutto, la (almeno apparente) de-sacralizzazione di tutte le costrizioni e i limiti
della tradizione precedente. La letteratura, la poesia, la cultura si ispirano a una
sfida, continuamente lanciata, e continuamente rinnovata, alle possibilità di
conoscenza del mondo circostante – storico o naturale che sia – sfida che
prescinde dai ripari e dalle difese formali e sostanziali, che la tradizione aveva
secolarmente costituito e predisposto (si pensi alla mole immensa di «cautele» e
di «precauzioni» con cui doveva fare i conti l’artista neo-classico). Un’istanza
conoscitiva totale muove questa classe nuova d’intellettuali e di artisti, forte per
cosí dire della sua autonomia e dei suoi ormai acquisiti diritti di esplorare la
realtà al di fuori e contro ogni divieto (anche divieto mentale, beninteso) e
limitazione. E questa istanza conoscitiva totale si muove – riprendendo uno
schema già presente nel Romanticismo – sia verso il mondo esterno (natura,
società, storia, spesso accomunate dagli stessi metodi di lettura) sia verso il
mondo interno (i sentimenti, le emozioni, la psiche, visti in una infinita
molteplicità di relazioni). Fra il 1870 e il 1914 – fino alle soglie degli anni ’20 –
nulla viene lasciato inesplorato, nulla viene lasciato non discusso, e nulla, per
davvero, resta come prima.
Cerchiamo ora di entrare un po’ di piú nell’ossatura di questo sistema.

5.1. Scientismo.
Non c’è dubbio che questo periodo sia contraddistinto da un vero e proprio
trionfo della scienza. Della scienza intesa nel senso stretto del termine (come
ricerca scientifica, appunto, spesso in stretto rapporto con i contemporanei
progressi dell’industria: nel campo della chimica, ad esempio, che sono enormi).
Ma della scienza intesa anche come mentalità scientifica, che pervade tutti i
campi e invade perciò anche i territori della letteratura, dell’arte e del pensiero.
Alcuni nomi e alcuni titoli chiariranno meglio questo generico riferimento.
Auguste Comte (1798-1857), filosofo e matematico francese, elaborò una
teoria dei «tre stadi», secondo cui l’umanità avrebbe attraversato nella sua
evoluzione una fase teologica o mitica (dominata dall’immaginazione), una fase
metafisica (dominata dalla ragione astratta) e una fase positiva, quella ultima
(dominata dalla conoscenza scientifica) (qualche analogia con il sistema
vichiano salta all’occhio per il lettore italiano). Nell’imponente Corso di
filosofia positiva sistematizzò il primato, secondo lui innegabile e definitivo,
della conoscenza scientifica, applicandolo alle diverse discipline o aree di
ricerca. Ovviamente, in alcuni campi, come la matematica e l’astronomia, la
ricerca aveva già raggiunto ai suoi tempi lo «stadio» compiutamente scientifico.
In altri, questo livello non era stato ancora raggiunto: per esempio, nella
conoscenza della società umana. E Comte si applicò a dotare anche questi della
medesima scientificità di quei campi in cui il tradizionale predominio, diciamo
cosí, delle «scienze esatte» aveva consentito un piú rapido e compiuto progresso.
A Comte, infatti, si deve sicuramente la nascita di una disciplina moderna come
la sociologia. Come a lui si deve l’introduzione del termine «positivismo» a
designare le nuove metodologie scientifiche imperanti in ogni campo (e per
«positivo» s’intende ciò che è conoscibile, esatto e perfettamente descrivibile).
Hippolyte Taine (1828-93), pensatore e letterato francese, introdusse negli
studi di critica letteraria e nell’analisi dei testi il principio che determinanti, ai
fini della loro creazione, erano alcune situazioni esterne, da cui discendevano, in
maniera piú o meno mediata, i «caratteri» dei singoli autori e delle singole opere.
Tra i principali fattori di questo processo, che possiamo chiamare appunto di
«determinazione», egli collocò la razza, il momento biografico vissuto
dall’artista e, soprattutto, l’ambiente sociale e politico, in cui si colloca la
creazione dell’opera. Fu vicino al sensismo e all’empirismo inglesi (che debbono
considerarsi tra gli altri principali moventi in Europa di questo clima ideologico
e culturale). E il suo metodo si definí determinismo, perché tendeva a stabilire un
rapporto quasi necessario fra le condizioni esterne della creazione (soprattutto

l’ambiente sociale e politico) e la creazione medesima. Influenzò fortemente la
genesi del naturalismo francese ed europeo (cfr. infra, cap. I , par. 6.1.).
Claude Bernard (1813-78), medico e ricercatore francese, lavorò
intensamente ad applicare i metodi della scienza sperimentale alla psicologia e
alla fisiologia. Naturalmente, scoprendo che i vari fenomeni della psicologia e
della fisiologia umane potevano anch’essi esser spiegati in base a una serie di
leggi necessarie, contribuí ad aumentare la persuasione che anche il mondo della
psiche e degli organi umani fondamentali (compreso il cervello) rispondesse a
un sistema di condizionamenti sostanzialmente immodificabili. Anche su questo
versante – dove del resto era indubbiamente piú lecita – si dispiegava una
mentalità deterministica: che ebbe anch’essa una forte influenza nella genesi
della corrente letteraria che fu denominata «naturalismo».
Forte fu anche il contributo della cultura inglese a questa fase di generale
sviluppo della cultura europea. In Inghilterra, come abbiamo ricordato piú volte,
esisteva una forte e specifica tradizione di pensiero sensistico ed empiristico, che
risaliva a Locke e Hume (cfr. vol. II, pp. 217 sgg.). Nell’Ottocento tale
tradizione fu ripresa ed estremizzata da personaggi come John Stuart Mill (18061873), il quale sostenne che tutte le verità sono empiriche e che l’esperienza può
esser provata e dimostrata solo da se stessa. Con queste idee, in parte dedotte
anche da A. Comte, influenzò fortemente la genesi di nuove dottrine, come la
sociologia e l’economia politica (economia politica, che qualche decennio prima
aveva ricevuto un impulso decisivo dalle ricerche di un altro inglese [anzi,
scozzese], Adam Smith [1723-90], la cui opera principale, La ricchezza delle
Nazioni [1773], è all’origine delle riflessioni di Karl Marx sull’economia
capitalistica moderna).
Su una base intenzionalmente piú vasta, che consisteva nel ricondurre le varie
attività e funzioni dell’uomo sotto alcuni principî generali di carattere filosofico
e scientifico, lavorò Herbert Spencer (1820-1903), autore di un monumentale
Sistema di filosofia sintetica. Nelle varie parti che lo compongono, Spencer
trattò di biologia, sociologia, morale e religione, sempre in base al criterio
analitico e sintetico dell’«evoluzione».
Infine (ma mai come in questo caso bisognerebbe aggiungere: last but not
least), il naturalista Charles Darwin (1809-82), autore del fondamentale
Sull’origine delle specie (1859). In seguito a una serie molteplice di osservazioni
naturalistiche, in gran parte raccolte durante un viaggio per mare intorno al
mondo (iniziato nel 1813, durò cinquantasette mesi nella corvetta Beagle e gli
consentí d’esplorare le forme piú diverse della vita umana, animale e vegetale),

Darwin arrivò a formulare la sua teoria sull’evoluzione della specie. Secondo
questa teoria, l’uomo – la cui origine divina veniva dunque messa seriamente in
dubbio – si sarebbe evoluto, raggiungendo i suoi livelli attuali di capacità,
competenze e conoscenze, attraverso una selezione naturale, fondata a sua volta
sulla lotta per la sopravvivenza. Trasferita in campo sociale – cosa che accade
assai spesso – questa teoria contribuiva ad alimentare la persuasione (e
indipendentemente dai convincimenti in proposito del suo scopritore) che anche
il mondo storico umano ubbidisse alle stesse leggi del mondo naturale, e che di
conseguenza i conflitti, le guerre, il sorgere e il tramontare delle civiltà, le
vicende sia intellettuali sia collettive si basassero su questi processi di selezione
naturale, da cui solo i piú forti e attrezzati si sarebbero salvati (il Maestro non
c’entrava per nulla, ma ci furono anche versioni dichiaratamente razzistiche di
tale dottrine). Il darwinismo, inoltre, peraltro solidamente impiantato sul terreno
scientifico, in quanto spiegava tutta la storia dell’uomo in base alla sua
«evoluzione naturale» (dall’origine stessa in poi), contribuí potentemente a
rafforzare quel clima di de-sacralizzazione e d’immanentizzazione che
caratterizza tutto il periodo. La «trascendenza», cioè, esce di scena, per
riemergere piú avanti sotto forma di fede individuale o di rovello segreto
irrisolto.
Vediamo ora qualche caso particolare (magari in sé e per sé grandioso), per
capire meglio e piú in concreto di cosa stiamo parlando.
5.2. Il 1857.
Il 1857 è letterariamente un anno prodigioso, in Francia, e di conseguenza in
Europa, perché in effetti la Francia, e quindi Parigi, rappresenta ancora in questa
fase, nonostante le sue disavventure politiche e militari, il fulcro delle ricerche
letterarie in Europa.
Nel 1857 escono infatti a Parigi, a poca distanza l’una dall’altra, due opere
destinate a cambiare per molti decenni a venire il volto della ricerca letteraria nei
rispettivi campi. Sono una raccolta poetica: Les fleurs du mal [I fiori del male] di
Charles Baudelaire (1821-1867); e un romanzo: Madame Bovary [La signora
Bovary] del coetaneo Gustave Flaubert (1821-80).
Cosa c’è di nuovo in questi testi, di cui un osservatore delle vicende letterarie
– anche di quelle italiane – non potrebbe né dovrebbe fare a meno? C’è di nuovo
la tendenza a interpretare e trasformare con forme e attitudini diverse anche le
piú recenti esperienze, romantiche e post-romantiche.
I fiori del male (una smilza raccolta: cento liriche divise in cinque sezioni

nell’edizione del ’57; se ne aggiunsero trentacinque, e le sezioni divennero sei,
nell’edizione del ’61) esprimono – in forme ancora assolutamente perfette
(torneremo su questo argomento un poco piú avanti) – il senso di disagio,
d’incompiutezza, d’infelicità, che deriva al poeta dalla frattura ormai apertasi fra
lui medesimo e il mondo circostante. In una delle piú belle poesie della raccolta,
intitolata a L’albatros (il grande, maestoso uccello che vola sui mari
continentali), Baudelaire descrive come quella splendida creatura divenga
«goffa» e «comica», non appena qualcuno dell’equipaggio, per combattere la
noia della lunga traversata, l’abbia catturata e rovesciata inerme sulla tolda della
nave. «Il Poeta – conclude sconsolato Baudelaire – è simile al principe dei nembi
| che frequenta la tempesta e se la ride degli arcieri; | esiliato a terra in mezzo alle
grida di scherno, | le sue ali da gigante [dovremmo dire piú esattamente: proprio
le sue ali da gigante] gli impediscono di muoversi».
Questo senso di disagio – che il poeta chiama anche «spleen», con parola
inglese destinata a entrare nell’uso letterario del tempo, ovvero «umor nero»,
«pesante malinconia» – si risolve nella rappresentazione di stati e condizioni
malati dell’esperienza, di amori irrisolti e tempestosi, di retroscena psicologici
molto piú profondi di quelli cui sarebbe potuto pervenire un atteggiamento piú
moderato e realistico. «J’ai plus de souvenirs que si j’avais mille ans» [Io ho piú
ricordi che se avessi mille anni]. Questo vuol dire che, al di là o al di sotto di
un’esperienza normale, c’è un baratro molto piú ricco di significati di quella. È il
baratro, la frattura, il trauma, cui si rivolgerà il piú delle volte la poesia europea
contemporanea. Con Baudelaire anche l’esperienza della droga entra
nell’immaginario letterario europeo.
In Madame Bovary Gustave Flaubert descrive la vicenda di una signora della
provincia francese (il romanzo porta come sottotitolo: Mœurs de province,
«Costumi di provincia»), che emerge dalla vita mediocre di un matrimonio
qualunque innamorandosi (o credendo di farlo) di due uomini molto diversi fra
loro, ma al fondo simili per un comune egoismo, un giovane notaio, Lion, e un
bellimbusto di provincia, Rodolphe. Emma Bovary passa dall’uno all’altro,
scoprendo il piacere dei sensi e l’illusione del «grande amore». Ma anche
precipitando di disillusione in disillusione, di fallimento in fallimento: fino alla
inevitabile conclusione, il suicidio.
La prosa narrativa di Flaubert è ferma, precisa, potremmo tranquillamente
dire scientifica, quanto quella di un qualsiasi altro narratore realista del suo
tempo. Tuttavia, con questo romanzo siamo già molto al di là di un realismo di

tipo, diciamo cosí, balzachiano. Flaubert non è per niente interessato a una pura
descrizione di eventi: è una «storia di anime» ch’egli vuol narrare, in particolare
in questo romanzo quella di una giovane donna provinciale appassionata e
infelice, talmente tipica da dar vita addirittura a un sostantivo, il «bovarismo»,
che esprime un modo d’essere della donna, una sua condizione di regressione, da
cui risulta vano tentare di emergere sentimentalmente. Lo sforzo dell’autore è di
aderire il piú possibile a questa storia interiore: ben consapevole comunque della
frattura che resta tra la passione e l’espressione: perché, scrive Flaubert,
«nessuno, mai, può dare l’esatta misura dei suoi bisogni, né delle sue concezioni,
né dei suoi dolori»; dal momento che «la parola umana è come un paiolo
incrinato, dove noi battiamo delle melodie capaci appena di far ballare gli orsi,
mentre vorremmo intenerire le stelle».
Dunque – potremmo provvisoriamente concludere – realismo sí: purché
capace di sfondare il sipario che separa esteriorità e interiorità, osservazione
diretta (e quindi potenzialmente scientifica) e autocoscienza riflessa. Una nuova
strada per il romanzo contemporaneo s’era aperta.
I fiori del male e Madame Bovary hanno in comune, oltre ad essere apparsi
nello stesso anno, d’essere stati sottoposti ambedue ad azioni giudiziarie e di
pesante censura (siamo nel pieno del clima moralistico e bigotto del Secondo
Impero): il primo con l’accusa di oscenità; il secondo di oltraggio alla moralità e
alla religione. Flaubert, portato in giudizio, fu assolto (ma con la motivazione, un
poco ipocrita, che i passi denunciati erano «poco numerosi, se paragonati
all’estensione dell’opera»), Baudelaire, invece, se la cavò (si fa per dire) con il
pagamento di una multa e con la soppressione delle sei poesie piú audaci. Anche
questo è un dato di costume da segnalare: fra la «morale comune» (quella che le
leggi e le abitudini dominanti spingono a considerare l’unica giusta e vera) e la
«morale artistica» s’apre un conflitto, che dà luogo secondo i casi a
incomprensioni, scomuniche e talvolta a vere e proprie persecuzioni. La ricerca
artistica sarà costretta d’ora in poi a tener conto anche di questo.
6. Realismo. Il trionfo del romanzo, 1.
Come che sia, una potente ondata realistica investe tutte – tutte, dico – le
letterature europee di questo periodo. Questa invasione è punteggiata da
un’infinità di libri di racconti. Il «genere», però, in cui questa vocazione
realistica piú e meglio si esprime, è, confermando una tendenza precedente (cfr.

vol. II, pp. 449 sgg.), il romanzo. Il romanzo, come abbiamo visto a suo tempo, è
un «tipo» di narrazione connesso con la nascita del «moderno» (e ben diverso da
quell’altra forma narrativa, che è il «romanzo antico» o «alessandrino»). Ora che
il «moderno» raggiunge davvero il suo culmine (e ciò accade esattamente negli
anni di cui stiamo parlando: grosso modo, 1870-1914), il romanzo ne esprime al
massimo tendenze, aspirazioni e caratteri. In genere narrazione lunga (ma ne
esistono anche di piú ridotte: si chiameranno «romanzi brevi», il criterio
strutturale prevale in questo caso su quello puro e semplice della quantità),
racchiude storie umane intrecciate fra loro (difficile che un romanzo sia dedicato
a un solo individuo), fino a comporre un quadro il piú possibile completo di uno
spaccato di realtà. Spesso piú romanzi d’uno stesso autore si concatenano fra
loro, dando vita a un «ciclo», nel quale le connessioni si moltiplicano (e
aumentano le ambizioni di rappresentare nella sua interezza una certa
dimensione sociale o esistenziale).
Per questa ambizione di completezza, e per il tono narrativo, che, sebbene
compiutamente prosastico, sembra spesso modulato da un antico aedo, il
romanzo ottocentesco è stato definito spesso la «moderna epica», ovvero, con
riferimento alla sua dominante componente sociale, «epica borghese».
Su questa base, naturalmente, i singoli scrittori – spesso grandi, o almeno
fuori dal comune – imprimeranno la loro base individuale: oscillando fra
un’oggettiva impersonalità, perseguita al prezzo di rinunciare a qualsiasi
partecipazione emotiva, e una spinta all’introspezione, che potrebbe definirsi
post-flaubertiana.
Il catalogo degli autori e delle opere, sebbene ridotto al minimo, è
impressionante. In Russia giganteggiano Lev Nikolaevič Tolstoj (1828-1910),
autore del monumentale Guerra e pace (1863-69) – una di quelle opere senza
aver letto le quali non si è in grado di raggiungere la propria compiutezza di
uomini e di donne – di Anna Karenina (1873-77) e di Resurrezione (1889-99); e
Fëdor Michailovič Dostoevskij (1821-81), autore di opere in cui l’osservazione
attenta della realtà russa contemporanea introduce alla penetrazione di strati
profondi della coscienza umana universale, come Delitto e castigo (1866), lo
stupendo L’idiota (1868-69) e l’inquietante e profondo I fratelli Karamazov
(1879-80).
L’Inghilterra vittoriana – questa prodigiosa creazione storicoetico-politica,
che produce al tempo stesso miseria e nobiltà, gloria e abominio, ricerca
scientifica e bigotterie d’ogni genere – conosce la grandezza di un narratore

riservato e solitario come Thomas Hardy (1840-1928: Via dalla pazza folla,
1874, e Tess dei D’Urberville, 1891) e l’affabulazione accattivante e
profondamente morale d’un narratore popolare come Charles Dickens (18121870: David Copperfield, 1849-50; Tempi difficili, 1854).
Nella Germania guglielmina crescono gli scrittori – minori solo a uno sguardo
superficiale – che saranno cari, qualche anno piú tardi, a un grande come
Thomas Mann: Adalbert Stifter (1805-1868), autore della deliziosa storia
natalizia Cristallo di rocca (1845); Hans Theodor Storm (1817-88: Il cavaliere
dal cavallo bianco, 1888); Theodor Fontane (1819-98), autore di Effi Briest
(1895), storia di un’adultera che pecca inseguendo il sogno di una vita meno
passiva e mediocre.
Non si può neanche dimenticare che la letteratura in lingua inglese
d’oltreoceano s’affianca sempre piú a quella europea, sia dal punto di vista delle
tendenze sia dal punto di vista dei risultati. Negli Stati Uniti, infatti, compaiono
in questi decenni la Lettera scarlatta (1850) di Nathaniel Hawthorne (1804-64) e
Moby Dick (1851) di Herman Melville (1819-81): due capolavori, in cui il
realismo della tradizione europea si mescola a un certo visionarismo, che sembra
tipico di chi abbia familiarità con gli orizzonti sterminati delle nuove terre e dei
nuovi mari.
In Francia accade ancora qualcosa di nuovo.
6.1. Naturalismo.
In Francia il realismo si evolve, sposando integralmente le ragioni dello
«scientismo» contemporaneo (cfr. supra, cap. I , par. 5.1.). Ciò avviene – oltre
che sull’onda potente di una cultura diffusa – ad opera d’uno scrittore fortemente
dotato come Émile Zola (1840-1902). La Parigi, in cui vive Zola, è un centro
culturale davvero prodigioso: è, per intenderci, la città dove si compie in quei
medesimi anni l’esperienza pittorica rinnovatrice dell’impressionismo, con il
quale la scrittura di Zola ha non pochi punti di contatto; è la città in cui, dopo
l’esperienza fallita della Comune, fermentano le piú avanzate esperienze del
movimento operaio e del sindacalismo rivoluzionario.
Zola, non contento di adottare nelle sue prime opere la formula, per cosí dire,
ideologico-rappresentativa del «realismo» (Therèse Raquin, 1867), lavora
intensamente per introdurre nelle sue macchine narrative i principî fondamentali
dello «scientismo» contemporaneo. In modo particolare, lo psicologismo e il
fisiologismo di Claude Bernard, il determinismo di Taine, il concetto di

evoluzione naturale di Darwin. Ne nacque (1868) l’idea di tratteggiare la storia
di un medesimo ceppo famigliare, ripartito nei diversi livelli della scala sociale
ma accomunato e condizionato da vizi e malattie ereditarie, fra i quali occupa un
posto di rilievo una terribile piaga sociale di quei tempi, l’alcolismo. Frutto di
questo disegno fu un ampio ciclo narrativo, che già nella sua intitolazione rivela
l’impostazione prescelta dallo scrittore: I Rougon-Macquart, storia naturale e
sociale di una famiglia sotto il secondo Impero. «Storia naturale» (cioè
biologica, ereditaria); e «storia sociale» (cioè condizionata dalle realtà sociali e
politiche del suo tempo), strettamente associate insieme, e, ovviamente,
determinantesi a vicenda.
Il ciclo si compone di venti romanzi, fra i quali ricordiamo per la loro
significatività Il ventre di Parigi (1873; capostipite di un’infinità di imitazioni in
tutte le lingue europee); L’ammazzatoio (1877); Nana (1880); Germinal (1885).
Come sempre in letteratura e poesia, l’applicazione di una formula rigida non
giova al risultato, che deve pur sempre essere misurato sul piano espressivo.
Tuttavia, la formula zoliana ebbe una forza d’urto e una capacità d’espansione
davvero eccezionali, anche perché lo scrittore la rese gradevole con le sue
innegabili capacità immaginative e comunicative. Nel 1880 apparve una raccolta
di novelle, Les soirées de Medan [Le serate di Medan], scritte, in un fecondo
scambio di idee e di collaborazioni, oltre che da Zola, da Maupassant, Huysmans
e altri. La raccolta circolò ampiamente per l’Europa e fu considerata il manifesto
del naturalismo.
7. Il Decadentismo. La «poesia pura».
All’altro estremo del realismo, in una specie di eccezionale divaricazione
schizofrenica, si sviluppa, soprattutto nella poesia lirica contemporanea, la
tendenza ad approfondire, fino a conseguenze estreme, il filone del
soggettivismo post-romantico. La distinzione fra «realismo» e «decadentismo» è
la stessa che in questo periodo passa generalmente fra prosa (narrativa) e poesia
(lirica). Tale distinzione, netta fino a un certo punto, tende a sfumare piú avanti,
quando il soggettivismo estremo invaderà anche il campo della prosa narrativa.
Il «decadentismo» prende il nome da «decadenza» (in francese: «décadence»,
che è piú efficace e piú pertinente). È dunque l’espressione di un sentimento di
crisi e di disagio: è la testimonianza di una condizione di rottura, di cui l’artista
si considera al tempo stesso il principale testimone e la vittima. All’origine c’è
l’esperienza di Charles Baudelaire, come abbiamo visto, ma altri nomi

potrebbero essere fatti: quello dell’americano Edgar Allan Poe (1809-49), ad
esempio, o del visionario francese Gérard de Nerval (1808-55). Da quel ceppo lo
sviluppo di idee e di creazioni è continuo. Ma il quadro non sarebbe completo se
non v’introducessimo un altro elemento, in parte collaterale, in parte intrecciato.
Negli anni ’60 si riunisce a Parigi un gruppo numeroso di poeti, che scelgono
di uscire dalla crisi della poesia romantica, sentimentale e/o civilmente
impegnata di Alphonse de Lamartine e di Victor Hugo, battendo la strada di un
ritorno alla purezza e all’isolamento della poesia classica. Nel 1866 apparve una
raccolta di poeti diversi, intitolata Il Parnaso contemporaneo (il Parnaso era
stato, com’è noto, la mitica sede delle Muse nell’antica Grecia). L’esperienza fu
replicata nel 1871 e nel ’76. L’ideale, cui i poeti del gruppo s’ispiravano, era
quello di una poesia emotivamente impassibile e formalmente impeccabile. I
parnassiani, perciò, si fecero banditori della parola d’ordine dell’«arte per
l’arte», che era già stata sostenuta in precedenza da Théophile Gautier (181172), loro ispiratore.
Ebbene, è notabile che I fiori del male, che appaiono circa dieci anni prima
che l’esperienza parnassiana si manifestasse, siano da Baudelaire dedicati
proprio a Gautier, con parole che non lasciano dubbi sulle intenzioni dello
scrittore: «Al poeta impeccabile; al perfetto mago delle lettere francesi». Lo
scavo interiore non esclude dunque la cura – in taluno quasi ossessiva, a dir la
verità – della forma.
Nei lirici francesi immediatamente successivi – Stéphane Mallarmé (184298), Paul Verlaine (1844-96) e il piú giovane, precocissimo e geniale Arthur
Rimbaud (1854-94) – tutte queste linee di ricerca precipitano in una sorta
d’impetuosa cascata di scoperte mentali e formali. Paul Verlaine «inventa», per
cosí dire, la categoria dei «poeti maledetti» (Les poètes maudits, 1884: Rimbaud,
Mallarmé, Corbière, Villiers de l’Isle-Adam e lui stesso): di coloro, cioè, che
hanno infranto ogni residuo legame con la società borghese e fanno della poesia
un esercizio a sé, con le proprie regole, che vale per sé, per chi lo fa e solo per
chi altro è in grado d’intenderlo (non a caso Verlaine, nella sua Art poétique,
invocò che la poesia fosse «musica prima che ogni altra cosa»: «tutto il resto è
letteratura», cioè, per intenderci: creazione formale ed esteriore, puro esercizio
retorico).
Rimbaud, in Una stagione all’inferno (1873) e nelle Illuminazioni (1874-75),
diede fulminanti testimonianze di cosa significasse adattare il linguaggio alle
esigenze di una introspezione senza fondo e senza limiti; e Mallarmé, costruendo
su questo nuovo universo psichico e mentale complicati edifici verbali, dotati

però di sensi misteriosi, contribuí a far oltrepassare alla poesia contemporanea il
confine che ancora separava il «decadentismo» dal «simbolismo». Dall’«arte per
l’arte» si passa decisamente alla sfera della «poesia pura». Una poesia cioè, che
occupa un suo spazio creativo autonomo, fondato sulla soggettività estrema del
poeta e poco interessato ai valori puri e semplici della comunicazione. Tale
versione sarà dominante nella ricerca letteraria europea (e piú avanti anche
italiana) fino, almeno, alla metà del secolo scorso.
7.1. Il pensiero negativo.
Pressoché coetaneo di questo gruppo di poeti decadenti francesi è il filologo e
pensatore tedesco Friedrich Nietzsche (1844-1900), la cui influenza sulle
contemporanee manifestazioni della cultura europea (piú quelle letterarie che
filosofiche, a dire la verità, soprattutto all’inizio) fu enorme. Non possiamo,
evidentemente, entrare nell’analisi del suo pensiero, se non di sfuggita.
Ricorderemo soltanto che con lui nasce lo spirito critico alternativo nei confronti
della dominante, allora, società borghese (lo stesso spirito critico che, sul
versante opposto, quello sociale ed economico, esercitava allora un teorico come
Karl Marx). In opere intense, fino all’espressione di uno spirito profetico, spesso
esposto in maniera afonistica (Umano, troppo umano, 1878; La gaia scienza,
1882; Cosí parlò Zarathustra, 1883-85; Al di là del bene e del male, 1886),
Nietzsche tentò di demistificare i miti del senso e della morale comuni,
sottraendosi al tempo stesso ai limiti di un piatto razionalismo filisteo e
rifacendosi invece a una sorta d’intuizionismo originario, d’impronta addirittura
pre-classica (in una delle sue prime opere, La nascita della tragedia dallo spirito
della musica, aveva ben spiegato che nell’antica poesia greca si erano
manifestati due principî, diversi e contrapposti, quello apollineo e quello
dionisiaco, che solo nella tragedia si erano armonizzati). Potremmo dire – molto
schematizzando – che con Nietzsche l’individualismo borghese, spinto
all’estremo, arriva a negare il sistema stesso che su di esso a poco a poco s’era
formato (dalla rivoluzione francese in poi, per intendersi). Molte teorie artistiche
successive, spinte da un’aspra volontà di contrapposizione alla morale e ai valori
dominanti, s’ispireranno a lui.
Interpretazioni successive, fondate anche sull’edizione manipolata di suoi
scritti postumi, avevano spinto a collocare Nietzsche in un’area ideologica di
acceso nazionalismo (e addirittura di antisemitismo), che gli studi recenti piú
rigorosi hanno consentito di sfatare.

7.2. Brevi conclusioni provvisorie.
Nel corso di questi quarant’anni, dunque, conoscenza e introspezione,
mitologia borghese e critica distruttiva, costruzione e decostruzione,
continuamente si incontrano, si confrontano e s’intrecciano. Il punto di equilibrio
è rappresentato dalla figura dell’«intellettuale», di cui, anche quando viene
contestata, nessuno mette seriamente in discussione la funzione. Anche
l’«intellettuale», come il «politico borghese» e il «capitalista», viene accettato e
vissuto come elemento del sistema. I libri e le opere – anche quelle artistiche –
quando compaiono, vengono accolti come eventi ineludibili, di cui non si può
ignorare la rilevanza. È questo un periodo in cui, come in quello illuministico,
l’osmosi intelligenza-società, sebbene in certi momenti in forma altamente
conflittuale, funziona in Europa ancora a pieno regime.
Vediamo cosa se ne può dire, negli stessi anni, in Italia.
8. Lineamenti e tendenze della cultura italiana. Una cultura per la Nazione.
Se ora provassimo a sovrapporre la mappa della cultura italiana di questi
decenni post-unitari a quella, testé delineata, della cultura europea
contemporanea, ci accorgeremmo dell’esistenza di numerosi buchi, difformità,
incomprensioni e talvolta veri e propri rifiuti o sordità. Non ci siamo mai stancati
di ripetere che le nozioni di progresso o regresso in letteratura possono essere
estremamente ingannevoli. La letteratura, e soprattutto la poesia, seguono strade
proprie, che non sempre coincidono con quelle del «progresso storico» (nozione
anche questa, del resto, da usare con estrema prudenza). Qui però si pone un
problema diverso, quello del ritardo, e dunque della diversità, rispetto ad alcune
esperienze compiute in situazioni dove l’evoluzione s’era compiuta piú
velocemente e in condizioni piú favorevoli. Basti pensare a quanto era accaduto
in Italia nei cinquant’anni che avevano preceduto l’unità, o magari nei secoli
precedenti, per rendersi conto delle ragioni che rendevano cosí diversa la
situazione italiana da quelle europee contemporanee (in particolare, quella
francese e quella inglese, ma anche per certi versi quella russa e quella, diciamo,
complessivamente dell’area di lingua tedesca). In Italia, ad esempio, esisteva un
problema, che altrove neanche si poneva, o si poneva in forma molto piú
attenuata: quello di creare una cultura che, conformemente a quanto si veniva
facendo nel campo delle strutture (scuola, alfabetizzazione, ecc.), favorisse,
come abbiamo già osservato, la crescita di un comune sentire nazionale. Molte

energie furono dedicate a questo scopo (talvolta – si potrebbe dire
retrospettivamente – anche in direzioni molto sbagliate: ma allora, certo, era piú
difficile giudicare e decidere).
In casi del genere, bisogna evitare due atteggiamenti, opposti, ma egualmente
sbagliati. Da una parte, schiacciare le situazioni «piú arretrate» sotto il peso di
quelle «piú avanzate» (si tratta, ovviamente, di definizioni molto, molto
approssimative); dall’altra, far finta di niente. Noi preferiamo ricorrere a una
specie di teoria delle «diseguaglianze di sviluppo» all’interno della medesima
formazione storico-culturale, che, nel caso nostro, è innegabilmente l’Europa.
Dentro questo «sistema» – «sistema europeo», appunto – bisogna riuscire a
cogliere debiti e crediti, ambedue reciproci, scambi e relazioni, emulazioni e
conflitti, rinunciando a tirare le somme troppo presto e troppo schematicamente.
È quanto cercheremo di fare nel corso di questo capitolo.
8.1. Nuove strutture e nuovi protagonisti per la nuova cultura.
Non abbiamo né tempo né spazio per soffermarci a lungo su questo punto,
che peraltro ebbe una rilevanza non piccola nella costruzione delle nuove
tendenze letterarie e culturali. In breve: sorgono in Italia in questa fase riviste e
case editrici, che pure in forme differenziate e talvolta conflittuali fra loro,
cercano di radicarsi nella situazione creatasi con l’unità e prendono posizione a
favore di questa o quella tendenza. Qualcosa del genere era già avvenuto anche
in precedenza a Milano. Ora tali esperienze si estendono ad altre città italiane:
primeggiano Firenze, Roma e Napoli.
Il caso di Roma è particolare. Divenuta capitale, e con quell’immensa
tradizione e immagine dietro le spalle, essa attira forze intellettuali, soprattutto
giovanili, da tutte le parti del paese. Testimonianza di questo nuovo clima fu la
fondazione in Roma, da parte del milanese Angelo Sommaruga (1857-1941),
della rivista «Cronaca Bizantina» nel 1881. Nuova la veste, tipograficamente
molto raffinata e ispirata all’eleganza un po’ artefatta della pittura e
dell’architettura del tempo; nuova la strategia editoriale, intesa a portare la
conoscenza della letteratura e della poesia presso un pubblico non solo
specialistico. La rivista aveva assunto quel titolo apparentemente strano,
alludendo – e già questo era un segno dei tempi – al carattere «decadente» –
bizantino, appunto – in cui si sarebbe mossa la vita civile del tempo (Roma era
tornata all’Italia da soli dieci anni). Il giovanissimo editore (al momento
dell’uscita della rivista aveva appena ventiquattro anni) riuscí ad assicurarsi la
collaborazione del «nume» Carducci; lo seguirono personaggi di rilievo come

Giovanni Verga, Edoardo Scarfoglio, Giulio Salvadori e un brillante e scattante
Gabriele D’Annunzio, piú giovane del suo editore (era nato nel ’63). La rivista,
coerentemente con le tendenze eclettiche che l’avevano ispirata, fu un misto di
classicismo, di verismo e di estetismo. Durò appena quattro anni; ma lasciò una
traccia durevole.
Di editori nuovi ce ne furono di due tipi. Uno fu quello rappresentato dal
medesimo Sommaruga, il quale nel 1882 avviò la «collezione» che prese il suo
nome. Ispirata a una forte tendenza rinnovatrice (i primi due numeri furono
Terra vergine e Canto novo del ventenne D’Annunzio), ospitò i maggiori autori
del tempo, da Capuana a Serao, da Dossi a Guerrini, da Valera a Misasi. In altre
collane del Sommaruga pubblicarono Verga, Panzacchi, Scarfoglio, Carducci
(Confessioni e battaglie), Chiarini.
Alle iniziative, avanguardistiche e molto spregiudicate, del Sommaruga si
affiancò ben presto quella, posta fin dall’inizio su di una base industrialculturale, avviata a Milano dal triestino Emilio Treves (1834-1916). Treves
intese le attività editoriali come uno strumento formidabile di organizzazione
della cultura: e il reclutamento degli scrittori come un allargamento costante e
sistematico d’influenza sull’ambiente letterario. Nasce con lui l’editoria moderna
in Italia. I libri piú importanti del periodo furono pubblicati da Treves: Cuore di
De Amicis nell’86; Malavoglia e Mastro-don Gesualdo di Verga nell’81 e
nell’89; nell’89 Il piacere di Gabriele D’Annunzio, il quale doveva intrattenere
con l’editore un rapporto, spesso tempestoso, durato trent’anni. Treves portò in
Italia autori come Zola, Hugo, Tolstoj.
8.1.1. La ri-comparsa delle donne. Le donne, in realtà, non erano mai
scomparse dalla produzione letteraria e culturale. Tuttavia, alla presenza
consistente e caratterizzante nel corso del periodo rinascimentale (cfr. vol. I, pp.
614-16), era seguita una lunga marginalizzazione nei secoli in cui la prevalenza
delle ideologie e tendenze controriformistiche aveva respinto le donne
nell’ambito privato e famigliare oppure aveva riservato loro un dominio
circoscritto e letterariamente poco significativo nel campo della meditazione
religiosa e mistica (cfr. vol. II, pp. 47-53).
La presenza delle donne riemerge nella letteratura quando si manifesta un
embrione di società laica, che ammette un certo interscambio dei ruoli. Ciò
accade, mi pare, in Arcadia; e presenta qualche isolata testimonianza nella fase
neo-classica e proto-romantica (Diodata Saluzzo, Costanza Monti Perticari e

altre). Piuttosto, è da segnalare che durante questo lungo periodo la presenza
femminile è particolarmente rilevante nella costruzione di quel tessuto di
relazioni, a cui molti eminenti letterati fecero riferimento. Questo, a dir la verità,
piú nella laica fase tardo-settecentesca che durante la Restaurazione: Foscolo
senza le «sue» donne, che lo aiutarono a formarsi e a imporsi, sarebbe
impensabile. Piú avanti nel corso dell’Ottocento ebbero un certo rilievo i
«salotti» tenuti dalle signore dell’aristocrazia del tempo: famoso quello della
contessa Clara Maffei (1814-86), patriota e letterata, che per piú di trent’anni
raccolse a Milano personalità italiane (Cattaneo, Prati, Verdi, Tenca) e straniere
(Balzac, Liszt).
Ora, conseguita l’unità, nel clima dichiaratamente laico di cui abbiamo piú
volte parlato, con strumenti nuovi d’impegno intellettuale (associazioni, giornali,
riviste, case editrici), la presenza delle donne, da individuale o di contorno, tende
ad affermarsi in maniera sempre piú sistematica. D’altra parte, questi sono gli
anni in cui in tutta Europa – a partire soprattutto dall’Inghilterra – tende ad
affermarsi un forte movimento «emancipazionista», volto a garantire alle donne
tutte le libertà e tutti i diritti assicurati da tempo all’elemento maschile della
società (è appena il caso di ricordare che il voto in Italia in qualsiasi tipo di
consultazione elettorale, non solo era limitato dal censo ma discriminava
totalmente le donne: questa seconda limitazione durò fino al 1945, cioè alla
liberazione dal fascismo). Di questi movimenti si ebbero, a poco a poco, riflessi
anche in Italia.
Per questa serie di motivi, dunque – sociali, culturali, politici e di costume –
connessi con la struttura stessa delle società democratiche di massa, sempre piú
frequenti divennero le protagoniste femminili della vita culturale e letteraria: e il
processo è ancora in atto, e ancora in fase di espansione. Noi ne rileveremo
presenze e opere in tutti i luoghi in cui esse diventeranno significative.
9. L’hegelismo meridionale e Francesco De Sanctis.
Peculiare della cultura italiana in questo periodo fu la riscoperta della lezione
rappresentata dal pensiero di Georg Wilhelm Friedrich Hegel (cfr. vol. II, pp.
422-23): il grande sistematore, su base idealistica, dei rapporti fra spirito e storia,
fra storia e cultura; il teorico di uno Stato, che fondava l’esercizio della sua
sovranità su di una componente e una giustificazione etiche insopprimibili.
Il gruppo nacque a Napoli negli anni dal ’50 al ’70, e sopravvisse alle
persecuzioni borboniche e all’esilio, cui i suoi componenti furono quasi tutti

sottoposti. Sicché, dopo il ’70, poté dispiegare liberamente la sua attività e
sviluppare un’influenza durevole. Esso, per giunta, si riallacciava, del tutto
esplicitamente, ai fasti di una tradizione culturale indigena che a sprazzi,
sebbene contrastata duramente dalla repressione dei governi, era stata
vivacissima (da Vico a Giannone a Genovesi a Galiani a Cuoco). Esponenti di
spicco ne furono Bertrando Spaventa, di Chieti (1817-83), prete spretato e
professore di filosofia e Francesco De Sanctis, irpino (1817-83), ma cresciuto
intellettualmente a Napoli, critico e letterato.
Per questi giovani intellettuali (parliamo degli inizi del movimento) Hegel
rappresentava il grande pensatore dell’età borghese, ossia moderna, la cui
frequentazione avrebbe potuto determinare uno straordinario processo di
svecchiamento, sprovincializzazione e ricircolazione europea della cultura
italiana, e quindi un ristabilimento di quel rapporto ideale tra questa e le punte
piú alte dell’esperienza filosofica contemporanea, che s’era sventuratamente
interrotto due secoli e mezzo prima. In questo modo specialissimo, e per piú
versi geniale, pensavano di risolvere due dei problemi che piú tormentosamente
travagliano il ceto colto italiano negli anni a cavallo dell’Unità: rifarsi a una
tradizione nazionale; ma al tempo stesso rimettersi al livello speculativo delle
culture europee piú avanzate. Su questo punto, Bertrando Spaventa è di una
chiarezza esemplare:
Noi dobbiamo ricominciare la storia del nostro pensiero dal punto a cui la scienza è giunta
e nel quale esiste ed informa tutta la vita e le manifestazioni dello spirito [...] Dico
apertamente che noi dobbiamo continuare la nostra tradizione filosofica dal punto a cui essa è
giunta sviluppandosi nel movimento speculativo degli intelletti in Germania; talché se
vogliamo restaurarla in Italia, come parte piú intima e supremo principio di vita nostra,
importi principalmente attendere a due maniere di studi: cioè a quello della filosofia italiana
del secolo decimosesto, e a quello della filosofia moderna ne’ grandi sistemi alemanni
[tedeschi].

Si capisce facilmente che la creazione di questo blocco filosofico tra
Campanella e Bruno, da una parte, e Hegel dall’altra, doveva svolgere una
funzione preziosa di rottura nei confronti di quello che secondo loro era ormai il
vecchiume spiritualistico rappresentato da Rosmini, Gioberti e Mamiani, e
sollecitare un salto di qualità e di dimensioni negli orizzonti stessi della
speculazione.
Ovviamente non è un caso che quando, tre-quattro decenni piú tardi, pensatori

come Croce e Gentile si porranno piú o meno il medesimo problema (creare una
cultura nazionale, ma in un contesto europeo), ripartiranno da Spaventa e da De
Sanctis (Croce piú da De Sanctis che da Spaventa, Gentile piú da Spaventa che
da De Sanctis), e, attraverso di loro, ai grandi filosofi e pensatori italiani del
passato, che i primi hegeliani napoletani avevano riscoperto (e, anche in questo
caso, Gentile, attraverso Spaventa, piú a Bruno e Campanella che Vico; Croce,
attraverso De Sanctis, piú a Vico che Bruno e Campanella).
L’hegelismo napoletano restò in Italia in questa fase un episodio importante,
ma isolato. Doveva crescere a protagonista della vita culturale italiana ai primi
del Novecento, con, appunto, Croce e Gentile.
9.1. Francesco De Sanctis.
Francesco De Sanctis (1817-83) è il vero, grande campione dell’etica
borghese, progressista e laica, in questa delicata fase di formazione dello Stato
unitario. La sua vita, e la sua formazione culturale e di gusto, si pongono per la
verità in un’area piú decisamente e immediatamente romantica; e infatti c’è nella
sua opera successiva al ’70 alcunché di nobilmente attardato, di rivendicazione
ideale della necessità di proseguire e compiere il Risorgimento. Tuttavia, proprio
nel decennio ’70-’80 la sua personalità assume rilievo nazionale, sia sul piano
critico-letterario, sia sul piano politico, dove ricoprí importanti incarichi di
governo per la Sinistra.
Aveva trascorso la sua adolescenza e la prima giovinezza a Napoli,
frequentando, insieme con Luigi Settembrini, i corsi del marchese Basilio Puoti
(1782-1847), purista intransigente della scuola del Cèsari, sugli scrittori italiani
del Trecento e Cinquecento. Alla ricerca di punti di riferimento filosofici,
s’accostò al pensiero di Vincenzo Gioberti e del filosofo francese Victor Cousin
(1792-1867), eclettico, spiritualista e antirazionalista, sostenitore della
monarchia orleanista. Però, già prima del ’48, nelle lezioni da lui tenute in una
scuola privata, spiegava Hegel, fornendo ai suoi allievi compendi dell’Estetica e
della Filosofia della storia.
Nel 1848 partecipò a Napoli ai moti liberali. Fatto oggetto di persecuzioni,
preferí lasciare la città, esulando prima a Torino, dove fu tra i personaggi piú in
vista del fervido ambiente degli emigrati meridionali, e poi a Zurigo, dove fu
professore di letteratura italiana al Politecnico. Qui egli fece i conti
definitivamente con l’idealismo hegeliano, di cui apprezzò il solido impianto
storicistico e dialettico, che consentiva una spiegazione organica e genetica di
tutti i fatti umani (i quali potevano, cioè, essere osservati nel loro rapporto

reciproco, come parti d’un tutto a cui il pensiero umano dava unità e forma, e nel
loro generarsi l’uno dall’altro secondo una legge d’illimitata espansione).
9.2. Il «sistema» desanctisiano.
Partendo da questa base, il De Sanctis si volge a correggere nel pensiero
estetico hegeliano quanto vi si presentava con un aspetto eccessivamente astratto
e schematico, e cioè quelle scalarità e connessioni dei vari gradi dello spirito, in
base alle quali la filosofia poteva essere considerata una forma superiore all’arte
e tale che, una volta raggiunta, poteva eliminare, e di fatto eliminava, ogni
necessità dell’altra.
De Sanctis, invece, si pone il problema di recuperare criticamente, dentro la
lezione fondamentale del pensiero hegeliano, il nesso inscindibile
dell’individualità dell’oggetto poetico e della forma; cioè, di dimostrare che
l’idea, quale si manifesta in poesia e in arte, è qualcosa di concreto e di
determinato, non di astratto e di puramente filosofico (cioè, l’idea in arte è già
diversa dall’idea in filosofia, anche se tra le due sfere esistono profondi e
reciproci rapporti). De Sanctis arriva cosí alla definizione di quella felice e
fortunata formula, che dice: «la forma è la cosa» (o anche: «lo stile è la cosa») e
vuol significare che, in arte, la forma poetica coincide con la maturazione interna
e la ricchezza ideale e umana del concetto da esprimere: sicché, come non può
esservi una grande arte senza che essa sia cresciuta sulla riflessione approfondita
di situazioni umane e ideali non insignificanti storicamente, cosí non potrà essere
grande quell’arte, che pretende alla grandezza in virtú dell’astratta importanza e
significazione dei concetti di cui è portatrice, senza cioè che il processo di genesi
dell’espressione non abbia condotto a forme che siano adeguate all’altezza dei
concetti da esprimere.
Si delineano in questo modo le due ipotesi negative e da respingere, che il
metodo desanctisiano individua allo scopo di meglio formulare l’ipotesi centrale,
positiva, del proprio discorso: da una parte, tutte quelle manifestazioni d’arte che
si esauriscono in mere operazioni formali senza preoccupazioni di contenuto;
dall’altra, tutte quelle manifestazioni d’arte che riproducono rozzamente e
immediatamente la realtà o il pensiero (per quanto alto questo possa essere),
senza preoccuparsi delle mediazioni formali e dei processi estetici. Si capisce
cosí abbastanza facilmente a quali opere e artisti vadano invece la sua simpatia e
il suo consenso di critico: a quelli che, partendo da una forte e complessa visione
della realtà, giungono a presentare mondi formali in sé compiuti e armonici, con

una loro accentuata caratterizzazione anche stilistica, che corrisponde alla
complessità del processo compiuto per giungere a quel risultato.
9.3. Critica letteraria e responsabilità morale.
Questo metodo e questa mentalità, nei quali confluiscono, oltre alle
ispirazioni hegeliane, possenti suggerimenti del romanticismo italiano, in
particolare di Gioberti (il quale del resto doveva a sua volta non poco allo
Hegel), e insieme del pensiero francese della Restaurazione, in particolare (come
abbiamo visto) di Cousin, vengono da lui applicati con coerenza sia alla
ricostruzione storica della letteratura italiana sia alla polemica e al dibattito sui
principali fenomeni letterari e artistici contemporanei, secondo una perfetta
integrazione di storiografia e di critica militante, che rappresenta un altro degli
aspetti caratteristici della personalità desanctisiana (venuta però crescendo sulla
base di numerose esperienze già fatte in questo senso, da Gioberti a Tenca).
Molto importante per la comprensione della mentalità e dell’atteggiamento
etico di Francesco De Sanctis è, ad esempio, il saggio L’uomo del Guicciardini,
pubblicato nel 1869, quando apparve un volume di Opere inedite dello storico
cinquecentesco, che per la prima volta rendeva noti i suoi Ricordi politici e
civili. Di fronte alle posizioni guicciardiniane, cosí tipicamente legate
all’antropologia e ai valori del Rinascimento italiano, De Sanctis reagisce con
appassionata indignazione, Guicciardini è per lui il prototipo dell’intellettuale
italiano colto e sagace, intelligente e sapiente, ma preoccupato unicamente del
proprio tornaconto personale, del proprio «particolare», della propria privata
«riputazione», astrattamente capace di riconoscere la via giusta, ma «impotente»
a batterla.
Insomma: qui si contrappongono vivacemente l’«uomo italiano» della
decadenza e della sconfitta e l’«uomo italiano» del Risorgimento, incapace di
intenderlo e di accettarlo, forse perché vede ancora operanti intorno a lui tanti
motivi di «particolarità» e di privatismo. Da questo giudizio violentemente
stroncatorio, De Sanctis ricava infatti una morale, che vale secondo lui per la
storia italiana tutta intiera: «L’Italia perí perché i pazzi furono pochissimi».
9.4. Eticità e «principio del realismo».
Nel combattere la sua battaglia di critico militante, che – e questo è
veramente un altro dei tratti caratteristici della personalità – è sempre
strettamente connessa con le sue posizioni di storico della letteratura, De Sanctis

non perde occasione per sostenere che uno dei difetti fondamentali del letterato
italiano sia sempre consistito nella sua vuota vaporosità, nel suo formalismo
vacuo, nell’incapacità di approfondire i grandi temi del pensiero e della storia
contemporanei: da qui la sua critica pungente e acuta nei confronti di un poeta
come Giovanni Prati (saggi su Satana e le Grazie e Armando del 1855 e 1868), e
la sua tendenziale simpatia verso le espressioni di realismo moderno (Studio
sopra Emilio Zola, 1878, e Zola e l’«Assommoir», 1879), al quale però
rimproverava una frequente decadenza verso forme di rappresentazione rozza e
volgare del reale, che esprimono da parte dell’autore una forte degradazione o
insensibilità del sentimento etico.
Il De Sanctis, infatti, considera componente essenziale della visione del
mondo di un determinato artista (cioè, dell’idea non astratta ma concreta e
determinata intorno a cui egli costruisce la forma), la sua eticità, cioè la forza
maggiore o minore con cui egli dimostra di saper argomentare e difendere il
proprio ideale (che, come tale, non manca neanche in un naturalista ortodosso
quale Zola, come il De Sanctis acutamente rileva).
La davvero straordinaria sua attenzione verso gli aspetti piú nuovi della
contemporaneità – anche quelli piú lontani dal suo gusto e dalla sua formazione
– è testimoniata dall’importantissimo scritto La scienza e la vita (discorso
inaugurale del corso accademico da lui tenuto a Napoli nel 1872-73). Egli vi
precisa a fondo la sua posizione nei confronti dalla mentalità positivistica
contemporanea e del suo spesso ingenuo trionfalismo: secondo De Sanctis la
scienza rappresenta una tappa importantissima nella storia dello spirito umano,
in quanto lo conduce ancora piú verso una posizione di totale immanenza.
Tuttavia, la scienza separata dalla vita, e quindi dall’uomo com’è e come
dev’essere, non rappresenta anch’essa che una forma di degenerazione
dell’intelletto e dello spirito: occorre, sí, andare al fondo delle cose, sviluppare il
realismo dall’idealismo, stracciare il velo metafisico e retorico che la tradizione
ci ha lasciato: ma occorre al tempo stesso ricostruire il tessuto morale
dell’individuo e della nazione, senza il quale tutto decade, diventa inutile e rende
persino dannoso un acquisto puramente astratto di conoscenza.
9.5. La «Storia della letteratura italiana».
Nei corsi universitari su Manzoni (1871-72), sulla «scuola liberale» (187273), su Mazzini e sulla «scuola democratica» (1873-74) e su Leopardi (1875-76),
e piú ancora nella Storia della letteratura italiana (1870-71), il De Sanctis
compie il tentativo poderoso di tracciare all’interno delle nostre secolari vicende

letterarie una linea coerente, che corrisponda ai fondamenti etici, ideologici ed
estetici della sua posizione. Il risultato, come è stato detto piú volte, è quello di
disegnare una storia civile d’Italia attraverso le sue vicende letterarie. Francesco
De Sanctis concepisce infatti la storia della nostra letteratura come lo
svolgimento d’un principio – il realismo – che lentamente si sviluppa dalle
nebbie dell’astrazione medievale e a poco a poco s’afferma, in stretta
connessione con la riconquista, da parte della Nazione italiana e dei suoi
intellettuali, di una coscienza ideologica e morale sempre piú elevata.
Quel realismo non è però considerato in astratto, ma nelle sue profonde
implicazioni con le forme date dell’ideologia, del sentimento religioso e politico
e dell’educazione letteraria e retorica. In questo senso Dante, almeno in quei
punti in cui si libera dall’astrazione teologica medievale, è piú gran realista di un
Ariosto, che infatti segna nel diagramma desanctisiano l’inizio di un processo di
decadenza, che attraversa tutto il Cinquecento, il Seicento e l’Arcadia; mentre
con Parini e Alfieri, considerati soprattutto sotto il profilo umano ed etico,
ricomincia la fase progressiva della nostra cultura, che secondo lui trova in
Manzoni e Leopardi – ambedue opportunamente studiati e valorizzati – i grandi
campioni cui ispirarsi.
In alcuni punti, e guardandolo ora da lontano, lo schema ideologico ed
estetico di De Sanctis rivela qualche durezza, finendo per privilegiare – come
abbiamo già osservato – considerazioni di carattere contenutistico ed eticopolitico.
La sua Storia resta tuttavia uno dei punti piú alti raggiunti dallo spirito
pubblico nazionale in questa fase difficile della sua formazione: e anche un
modello insuperato di storiografia letteraria (anche a livello europeo, occorre
precisare) per molte generazioni a venire. E ciò, innegabilmente, per quel
singolare e raro equilibrio tra l’analisi formale e la contestualizzazione storica
che la contraddistingue.
Del resto, non è neanche illecito pensare che, per una storia come quella
italiana, la cui nervatura unitaria è sempre stata la sua letteratura, una Storia
della letteratura abbia rappresentato, agli inizi della sua rinascita nazionale, il
testo davvero esemplare. Come tale, può essere letto ancora oggi con grande
profitto.
10. Il positivismo italiano.

Il problema della cultura, che per gli hegeliani consisteva essenzialmente
nella formazione di una serie di idee generali capaci di sovraintendere allo
sviluppo della società e dello Stato, si presenta nei positivisti come ricerca di
soluzioni disciplinari, scientifiche e tecniche, adeguate ai caratteri nuovi assunti
da tale sviluppo. In poche parole si potrebbe dunque dire che, mentre per i primi
la cultura ha un compito di «guida» del processo storico, i secondi la
considerano una «funzione» sociale come tante altre, sebbene di un rilievo
speciale, mettendo contemporaneamente l’accento sul fatto che la stessa
evoluzione della società comporta come conseguenza una costante e inesauribile
evoluzione degli strumenti culturali. Non è difficile capire che dietro queste due
diverse concezioni della cultura ci sono due diverse idee di ciò che debba
intendersi per «mondo moderno»: di quale senso si debba attribuire,
fondamentalmente, all’evoluzione in atto nei costumi, nelle ideologie e nelle
forme principali della ricerca scientifica e culturale.
A questa diversa impostazione culturale e mentale corrisponde una
chiarissima distinzione d’ordine geografico e generazionale. Tutti gli studiosi
positivisti appartenevano a una o due generazioni successive a quella di De
Sanctis e Spaventa (e quindi erano meno o per niente stati toccati dall’iniziale
ondata idealistico-romantica del secolo). E tutti, o quasi tutti, provenivano
dall’area settentrionale, dove del resto viveva già da tempo una tradizione
orientata in questa direzione (Romagnosi, Cattaneo, Ferrari). Cremonese fu
Roberto Ardigò (1828-1920); veronesi, Gaetano Trezza (1828-92) e Cesare
Lombroso (1835-1909); bellunese Aristide Gabelli (1830-91); goriziano
Graziadio Isaia Ascoli (1829-1907). Pasquale Villari (1826-1917), napoletano,
che era stato allievo di Francesco De Sanctis, divenne positivista durante il suo
esilio a Firenze, centro di un’altra importante area di espansione positivistica,
quella toscana. A Firenze si formò la «Scuola storica», che, fondando la critica e
la storiografia letteraria sul dato obiettivo e sulle certezze della filosofia, si
contrappose duramente all’idealismo di stampo desanctisiano. Toscani furono
Alessandro D’Ancona (1835-1914) e Adolfo Bartoli (1833-90), da annoverare
tra i fondatori di tale «scuola»; toscano fu Giosue Carducci (cfr. infra, cap. I , par.
13. sgg.), che, dal punto di vista critico, vi aderí e ne rappresentò uno degli
esponenti piú importanti.
In tutti i campi nei quali gli studiosi positivisti si applicarono (la psicologia e
la morale, Ardigò; la critica letteraria, Trezza; la linguistica, Ascoli [ma per
questo cfr. la scheda linguistica infra, cap. I ]; la storia del passato italiano,
Villari; l’antropologia, e in modo particolare l’antropologia criminale,

Lombroso; la critica e la storiografia letteraria, D’Ancona, Bartoli e, piú avanti,
Domenico Comparetti, Pio Rajna, Rodolfo Renier), essi tentarono di portare i
lineamenti della ricerca positiva e scientista europea, come in precedenza
abbiamo cercato di delinearli (cfr. supra, cap. I , par. 5.1.). Comte, Spencer,
Taine, Darwin, furono gli autori europei piú studiati e ripresi.
Il positivismo italiano non fu privo di risultati scientifici di grande interesse
anche in campo umanistico. Tali sono, ad esempio, le monumentali ricerche di
Villari su Savonarola, Machiavelli e la storia di Firenze. Tali sono le ricerche
linguistiche di Ascoli. Un notevole rilievo ebbero le ricerche di carattere storicoletterario.
La «scuola storica» si distinse nella ricostruzione della tradizione letteraria
italiana soprattutto per l’attenzione rivolta al problema delle origini e a quello
della poesia popolare e delle fonti, in quanto considerava impossibile
scientificamente una riconsiderazione anche dei singoli grandi autori senza
l’ausilio della trama di dati scaturiti dall’analisi delle relazioni e forme concrete
della genesi del fatto letterario, oltre che da una solida ricostruzione biografica.
È evidente che, in questo modo, essa tendeva a far coincidere la storia letteraria
con la filologia: e infatti fondamentalmente filologici furono i suoi risultati piú
importanti.
Un correttivo assai importante di questa tendenza intellettuale un po’ ristretta
fu il comparativismo, che, se in talune opere fu responsabile di fantasiosi e
dilettanteschi accostamenti, tuttavia costituí nel suo complesso un altro fattore
importante di sollecitazione a investigare quell’unità culturale europea, che
attraverso i secoli (soprattutto quelli medievali e rinascimentali), aveva trasceso i
particolarismi nazionali e locali. Gaetano Trezza intitolava alla Critica
comparata il capitolo VIII della sua Critica moderna (Le Monnier, 1874), a
sottolinearne l’importanza metodica. La «relazione», infatti, «ha un valore
immenso per la critica moderna»; e non solo perché di relazioni sono fatte la
natura e la storia, su cui la critica moderna si fonda; ma anche perché solo la
critica comparata può scoprire le relazioni e le differenze profonde esistenti tra i
fenomeni, consentendoci di evitare il puro determinismo, che il positivismo,
anche secondo Trezza, deve risolutamente rifiutare.
Altre opere di grande spicco in tale produzione furono L’uomo delinquente
(1876) di Cesare Lombroso, in cui l’autore sostenne la tesi rigorosamente
deterministica dell’origine ereditaria dei fenomeni degenerativi; e La morale dei
positivisti (1879) di Roberto Ardigò, in cui l’autore argomentò che il rifiuto di un
ideale assoluto e il piú conseguente relativismo non escludono la possibilità di

una morale non deterministica, anzi, nei suoi consapevoli limiti, ancor piú
saggiamente e operosamente rivolta alla costruzione di un futuro umano migliore
di qualsiasi pura indicazione idealistica.
L’importante mole di studi e ricerche, prodotta dal positivismo italiano,
spesso affiancata alla lettura diretta dei testi stranieri, cui esso s’ispirava, ebbe
una rilevante influenza, come meglio vedremo, sulle tendenze letterarie allora
preminenti; e costituí forse l’aspetto predominante del clima culturale e umano
nell’Italia di quei decenni post-unitari. Qualche sostanzioso punto di contatto il
positivismo lo ebbe anche con il nascente pensiero socialista: lo segnaleremo a
suo tempo (cfr. infra, cap. I , par. 16.2.).
La nuova questione della lingua dopo l’Unità d’Italia.

L’avvento dell’unità politica mise al primo posto, nell’agenda dei governi nazionali, il problema di
come avvicinare e rendere compatibili le strutture economiche, amministrative, civili di un paese figlio
di secoli di divisione. In questo quadro, anche il problema linguistico dovette essere sollevato. Se è
vero infatti che almeno dal XVI secolo era stata proprio la lingua, fra tante differenze, a costituire un
prezioso elemento di coesione sovraregionale, vero è anche che tale coesione aveva riguardato solo la
dimensione scritta e prevalentemente letteraria dell’italiano. Come avevano espressivamente
dichiarato Parini, Foscolo, Leopardi, per non dir nulla del Manzoni, l’italiano degli autori giaceva
«morto» nei libri. Era lingua parlata solo per i Toscani e per chi, fuori di Toscana, l’aveva a lungo
studiato; nell’uso comune, dal Sud al Nord della penisola, spadroneggiava il dialetto, e non solo
nell’ambito dei ceti popolari. Come insegnava la grande esperienza di Carlo Porta e dello stesso
Manzoni (vedi le schede alle pp. 462 e 532 del vol. II), anche in regioni economicamente e
culturalmente evolute quali la Lombardia il dialetto era il mezzo d’espressione naturale e pienamente
funzionale anche della borghesia produttiva. Semmai, il dialetto si alternava nell’uso alla lingua
francese, che per il suo lungo prestigio internazionale, e per la sua enorme diffusione, era considerato
idioma di distinzione da parte delle classi dirigenti: da Napoli a Torino, da Venezia a Palermo, le
famiglie nobili lo imparavano e lo praticavano.
Se a questi elementi di sfondo si aggiunge il fatto che, per le caratteristiche della storia delle parlate
neolatine, e della famiglia delle parlate italoromanze in particolare, da dialetto a dialetto potevano
correre differenze enormi, impedendo a un calabrese che sapesse solo il dialetto di comunicare con un
milanese, a un veneto di capirsi con un salentino e cosí via: si capisce che l’esigenza di allargare la
conoscenza e l’uso dell’italiano divenisse una vera emergenza nazionale.

Come diffondere l’italiano nelle scuole? La proposta del Manzoni.

Di ciò si rese conto il ministro del regno Emilio Broglio (1814-92), un manzoniano di provata fede,
che nel 1868 mise il tema dell’unità linguistica al centro del lavoro di una commissione di studio:
questa venne affidata alla direzione di Alessandro Manzoni, affiancato da due colleghi a lui devoti,
Ruggero Bonghi (1826-95) e Luigi Carcano (1812-84), con la collaborazione però di una
sottocommissione fiorentina (fra cui uomini dell’autorità di Raffaello Lambruschini [1788-1873] e
Gino Capponi [1792-1876]), legata agli ambienti della Accademia della Crusca.
Manzoni spiazzò i colleghi di Firenze rendendo subito pubblica una sua Relazione dell’unità della
lingua e dei mezzi di diffonderla, concordata con gli amici milanesi, che proponeva una soluzione al
problema linguistico-nazionale ricalcata da vicino sulla sua esperienza di scrittore, a sua volta ispirata
alle politiche linguistiche francesi: «sostituire» ai discordanti dialetti una lingua sola, identificata non
nella tradizione storica, bensí nell’uso medio colto della Firenze del tempo. Manzoni argomentava che
tale scelta s’imponeva da sé, essendo chiaro a tutti che solo il fiorentino godeva dell’autorità di
proporsi come lingua nazionale; e aggiungeva che la possibilità concreta di realizzare il progetto
dipendeva dalla «conformità de’ bisogni, delle vicende, e delle circostanze principali della vita» delle
maggiori città italiane: «Si dice tutti le stesse cose; solo le diciamo in modi diversi». Occorreva
dunque sostituire le denominazioni dialettali con denominazioni comuni, trasferendo sul piano delle
forme linguistiche un’unità culturale ampiamente diffusa.
Malgrado l’autorità del proponente, la visione manzoniana delle condizioni culturali del paese
appariva (e appare) alquanto ottimistica (e come subito vedremo proprio per questo fu aspramente
contraddetta). Tuttavia essa si presentava come molto moderna e penetrante nel superare la
tradizionale impostazione letteraria della questione linguistica. In una Appendice alla Relazione
Manzoni spiegava infatti che per mettere in pratica il suo progetto occorreva far leva sulle scuole
elementari: bisognava formare una nuova leva di insegnanti, fiorentini di nascita o ben educati al
fiorentino linguaggio, capaci di trasmettere in tutta Italia la nuova norma linguistica; e bisognava
inoltre mettere a disposizione di tutte le classi un Vocabolario dell’uso di Firenze che funzionasse da
punto di riferimento obbligato per tutta una lunga fase di lavoro. (Sarà, questo, il famoso Novo
Vocabolario della lingua italiana di Giorgini e Broglio, pubblicato fra il 1870 e il 1897, un’opera cui
peraltro arriderà pochissima fortuna, e che solo in anni recenti è stato rivalutato). Manzoni era quindi
lucido nel ritenere la scuola come la leva del processo di unificazione, e nel trattare l’insegnamento
dell’italiano come quello di una lingua straniera: perché tale essa era, per la massima parte della
popolazione. Ma, di nuovo, si rivelava troppo ottimista quanto alla effettiva possibilità di coinvolgere
l’istruzione pubblica nella missione. Le scuole italiane versavano in condizioni miserevoli, non
c’erano fondi a sufficienza per migliorarne né il numero né la qualità, né per formare quella
generazione di maestri nuovi il cui contributo Manzoni giustamente riteneva indispensabile.

La proposta di Graziadio Isaia Ascoli.

Una diversa analisi della situazione, e una diversa ipotesi di soluzione, venne in quegli anni da
Graziadio Isaia Ascoli (1829-1907), professore di linguistica nell’Accademia scientifico-letteraria di
Milano, e punto di riferimento dei maggiori glottologi italiani del tempo. Nel Proemio al primo
numero della sua rivista, tutt’oggi attiva, l’Archivio Glottologico Italiano (1873), Ascoli recensí
criticamente il primo fascicolo del Novo Vocabolario, redatto secondo i convincimenti del Manzoni, e
colse l’occasione per spiegare perché tutta la strategia manzoniana gli pareva errata, in quanto
antistorica e inefficace. Diversamente da quel che pensava Manzoni, le differenze dialettali non si
limitavano alle etichette linguistiche: erano differenze profondamente radicate, di storia, cultura,
tradizioni e costumi. Se anche si poteva e doveva condividere l’obiettivo di affermare una lingua
nazionale comune, questa non sarebbe mai nata da un decreto di Stato; doveva prima nascere nella
società, maturare lentamente a partire dalle singole regioni e città, fino a convergere in un
«sedimento» comune. A Manzoni sembrava sfuggire che se l’italiano non era popolare in Italia, ciò
dipendeva da un difetto secolare della nostra cultura: la sua «scarsa densità», ovvero la mancanza di
rapporti e circolazione di idee, sentimenti, modi di pensare fra gli strati bassi della popolazione e le
classi dirigenti. Questo e l’altro grande difetto, quel «secolare cancro della retorica» che proprio
Manzoni aveva cosí bene combattuto, rendevano impossibile perseguire la strada che il grande
scrittore aveva suggerito. Paradossalmente, poi, predicare la via del fiorentino odierno (quello,
appunto, che dice novo, omo e ovo) significa far piazza pulita di quella parte di lingua comune che si è
affermata, proprio a partire dal fiorentino del Due-Trecento (per cui si dice nuovo, uomo, uovo).
Inoltre, i dialetti non si potevano cancellare con un colpo di spugna, né si dovevano, perché
rappresentavano una parte essenziale della storia delle tante «Italie» che dovevano fondersi. Bisognava
educare «figlioli bilingui», facendo sí che la lingua e la cultura nazionale comune affiancasse quella
locale, convivendo con essa, trovando via via momenti di incontro e mediazione. La scuola si
riproponeva dunque come uno snodo decisivo, ma in un senso diverso da quello ipotizzato dal
Manzoni: una scuola non monolingue, ma una scuola delle differenze linguistiche, di «attriti» fra
parlate diverse che si sarebbero pian piano conosciute e rese reciprocamente permeabili.

Dissensi e consensi di due protagonisti.

Come si vede, i due grandi intellettuali, se si dividevano nelle scelte politico-linguistiche, erano però
concordi (e piú di quanto allora non apparisse) nell’idea di fondo: che quello della lingua fosse
problema sociale e politico centrale per l’Italia, e che la scuola dovesse essere oggetto di un enorme
investimento da parte dello Stato per portalo a soluzione. Tuttavia, al di là delle buone intenzioni del
ministro Broglio, erano lontani i tempi in cui un tale messaggio avrebbe potuto essere raccolto. Né gli
interessi economici delle classi dirigenti, per le quali la scuola non era certo una priorità, né l’ostilità

della Chiesa a una politica di larga alfabetizzazione, né la sensibilità culturale diffusa portavano il
necessario sostegno. Il messaggio di Ascoli, come vedremo, ebbe solo una limitatissima fortuna nella
scuola elementare. Quello di Manzoni fu formalmente accolto, ma a prezzo di una radicale riduzione
dei suoi orizzonti. Prevalse, cioè, come affermazione di una nuova norma linguistico-letteraria, di un
fiorentinismo di maniera utilizzato come punto di riferimento dell’insegnamento scolastico, soprattutto
di quello superiore. Nasceva cosí il «manzonismo degli stenterelli» (dal nome della maschera
carnevalesca di Firenze), deriso da Giosue Carducci in una sua celebre poesia, Davanti San Guido:
quel gusto (paradossalmente neo-purista) dell’espressione fiorentina, e perfino del «ribobolo», del
modo di dire indigeno, che ispirò per molti decenni i libri di testo, le grammatiche, i modi di (far)
scrivere i temi da parte degli alunni. Nasceva cosí anche un vero e proprio culto dei Promessi sposi
come libro di lingua per eccellenza, da prendere a modello per le sue scelte espressive e di stile, da
mandare a memoria in taluni passi famosi. Il senso antiretorico del progetto manzoniano veniva cosí
completamente frainteso. Fiorentinismo di maniera e antidialettalismo dovevano costituire a lungo
l’asse linguistico-normativo dell’educazione superiore.

11. Memoria del Risorgimento.
Fra gli hegeliani meridionali e i positivisti, in gran parte settentrionali, le
differenze furono, come abbiamo visto, notevoli. Vi furono anche però
sostanziosi punti di contatto: il sentimento di una radicale immanenza del reale,
ad esempio, il conseguente coerentissimo laicismo (che, se appare venato
talvolta, di residui spiritualisti e metafisici, lo è però imparzialmente in ambedue
le scuole), l’adesione, infine, ai principî fondamentali della nuova società
borghese uscita dal Risorgimento e dall’Unità (patria, indipendenza, libertà,
nazionalità, famiglia, ecc). Messa in ombra in questa fase l’opzione cattolicoliberale dal «non expedit» papale, questa fu sostanzialmente la base comune del
ceto intellettuale italiano uscito dal Risorgimento (e ciò, quasi senza eccezione,
per almeno trent’anni).
A cementare simpatie, inclinazioni e caratteristiche di tale ceto, interveniva,
ovviamente, anche la memoria dei recenti o recentissimi avvenimenti
risorgimentali, cui molti di loro avevano partecipato come combattenti o
opinionisti o esuli. Di questa memoria esistono numerosissime testimonianze,
che abbiamo qui raggruppate per avere un’idea dei cambiamenti di prospettiva
attraverso i cambiamenti generazionali. Per cominciare, perciò, risaliamo un
poco all’indietro.
Il piemontese Silvio Pellico (1785-1854) era stato uno dei fondatori e

redattori del «Conciliatore» (cfr. vol. II, pp. 443-44). Arrestato nell’ottobre del
1820 e condannato a morte nel febbraio del ’22, la pena gli fu commutata in
quindici anni di carcere duro, da scontare nella fortezza dello Spielberg. Lo
Spielberg si ergeva in Moravia, dominando la città di Brno. Durissima per le
condizioni climatiche e per il trattamento disumano, ospitò fra il 1820 e il 1848
quarantaquattro patrioti italiani, di cui cinque morirono durante la detenzione.
Pellico condivise la prigionia con Pietro Maroncelli (cui fu amputata una gamba
a causa di un tumore a un ginocchio) e Federico Confalonieri.
Graziato nel 1830, Pellico rientrò a Torino, dove due anni dopo fece uscire Le
mie prigioni, che ebbero larga e immediata fortuna in Italia e all’estero. L’autore
vi narra, con tono pacato e oggettivo, le vicende dalla sua prigionia, dal
momento dell’arresto fino alla liberazione. Pellico dichiara in esordio che non
parlerà di politica: persino sul resoconto degli interrogatori subiti sorvola nei
contenuti, per soffermarsi sugli aspetti umani delle cose, la personalità di coloro
con cui viene a contatto, i risvolti psicologici e spirituali della sofferenza. Le mie
prigioni sono perciò il resoconto di un itinerario interiore, che porta l’autore,
attraverso l’esperienza del dolore, della sopraffazione e della violenza, alla
riscoperta della fede (cosa che gli fu rimproverata, da alcuni suoi compagni di
cospirazione, rimasti su posizioni piú radicali). Notevole la consistenza di alcune
figure e figurine, che si stagliano sul tessuto continuo della narrazione (per
esempio, l’umano, vecchio carceriere Schiller).
Guerrazziano prima, fervente mazziniano poi, il livornese Carlo Bini (180642) fu in carcere (nel forte Stella di Portoferraio) nel 1833 con l’accusa di
cospirazione. Lasciò il Manoscritto di un prigioniero, pubblicato postumo, con
un’introduzione Ai giovani (anonima, ma di Giuseppe Mazzini), dove si scrive di
lui che «era nato potente; ma il segreto della sua potenza stava [...] nella
commozione». Il testo è una divagazione su argomenti diversi, non sempre bene
armonizzati fra loro. L’origine di questa prosa – ironica, riflessiva, fantastica – è
senz’ombra di dubbio foscoliana; e, attraverso il modello foscoliano, sterniana.
Massimo Taparelli d’Azeglio (1798-1866), fortunato autore di romanzi storici
(cfr. vol. II, p. 452), politico e polemista insigne, primo ministro del regno di
Sardegna nelle situazioni difficili succedute al biennio 1848-49, marito di Giulia,
una delle figlie di Alessandro Manzoni, fu anche artista, pittore di qualche pregio
e fine letterato. Nel corso della sua vita, pubblico e privato, per cosí dire,
fittamente si mescolarono. In età giovanile fu a lungo a Roma a studiare pittura e

scultura sulle orme dei tanti artisti europei neoclassici e conobbe la vita popolare
della città eterna e dei Castelli romani, alla quale amò mescolarsi. Intraprese a
scrivere I miei ricordi nel 1863 (pubblicati postumi nel 1867, s’interrompono
nella narrazione al 1846, il tempo in cui aveva composto e diffuso l’opuscolo
Degli ultimi casi di Romagna). Il modello è quello della Vita di Vittorio Alfieri,
che era stato amico di suo padre Cesare, con il quale aveva esulato a Firenze per
sottrarsi ai rigori della monarchia sabauda. Ma D’Azeglio è temperamento molto
piú cordiale e ironico e disteso del poeta tragico di Asti. Perciò dei suoi Ricordi
si ricordano soprattutto le digressioni laterali, le figurine dei comprimari, le
scenette popolari, sulle quali, come abbiamo detto, l’autore gustosamente si
sofferma.
Il napoletano Luigi Settembrini (1813-76) fu un tipico rappresentante della
intellettualità radicale meridionale. Autore di una giustamente famosa Protesta
del Popolo delle due Sicilie (1847), quando il potere borbonico riconquistò il
dominio di Napoli nel 1849, fu vittima del processo intentato a membri della
Grande Società dell’Unità d’Italia (organizzazione risorgimentale meridionale, a
metà fra il carbonarismo e la massoneria). Condannato a morte, la pena gli fu
tramutata nell’ergastolo. Restò per otto anni nel penitenziario borbonico
sull’isola di Santo Stefano (ben noto per la durezza disumana dei suoi
trattamenti). Nel 1859 fu imbarcato con altri patrioti su di una nave per essere
deportato in America; ma il figlio Raffaele, ufficiale della marina mercantile
inglese, riuscí a dirottare la nave in Irlanda, liberando suo padre. Rientrato a
Napoli dopo il ’60 attese ai prediletti studi di letteratura, pubblicando le Lezioni
di letteratura italiana (1866-72), una sorta di storia della letteratura italiana, che
il De Sanctis, pur amico suo, criticò in una famosa recensione, che è alla base,
teoricamente e metodologicamente, della propria Storia.
Settembrini cominciò a scrivere le Ricordanze della mia vita nel 1859,
durante l’esilio londinese succeduto alla sua avventurosa liberazione, e le portò
avanti fino alla sua morte. Furono pubblicate postume nel 1879-80 con una
prefazione di Francesco De Sanctis. Coprono lo spazio che va dalla sua
fanciullezza alla reazione borbonica del 1849. Anche lui – piú che sugli elementi
politici delle cospirazioni e delle repressioni – indugia sui casi umani osservati,
sulle emozioni provate, sui dolori propri e dei propri compagni. Nei frammenti
che restano – dopo che la narrazione distesa s’è arrestata al ’49 – godibilissime
sono le pagine che descrivono gli ergastolani comuni di Santo Stefano, tra i quali
i politici per spregio erano stati confusi. In questa sorta d’inferno, preceduto

sulla porta d’ingresso da una scritta in latino che dice: «Finché la santa legge
tiene tanti scellerati in catene, sta sicuro lo Stato, sta sicura la Proprietà»,
l’intellettuale, prigioniero per una nobile causa, ma abbassato al livello degli
altri, è costretto a rivedere i suoi valori e a scoprire l’umanità dove nessuno si
aspetterebbe che ci sia. Su questi ambienti e su questi temi Settembrini scrive
nobili pagine.
11.1. L’avventura garibaldina.
Quello che in autori come Pellico, D’Azeglio, Settembrini, si presenta
fondamentalmente come esperienza individuale in rapporto o in conflitto con la
storia, assume la forma di un’epica collettiva, multiforme e al tempo stesso
solidale, nella memorialistica garibaldina.
Il catalogo è lungo e nel suo svolgimento disegna minuziosamente il percorso
delle camicie rosse nel periodo eroico della rivoluzione italiana. Emilio Dandolo
(1830-59), I volontari e i bersaglieri lombardi (Milano 1850): datato 1849, per
sottolinearne l’assoluta contemporaneità, descrive la difesa della Repubblica
romana contro le soverchianti forze francesi; Ippolito Nievo, Diario della
spedizione dal 5 al 28 maggio: succinte note e riflessioni, apparvero nel 1860 sul
giornale milanese di orientamento radicale «Il Pungolo»; Giuseppe Bandi
(toscano, 1834-94), I Mille. Da Genova a Capua (pubblicato a puntate su alcuni
giornali nel 1886, apparve postumo, in edizione definitiva, nel 1903):
descrizione ampia e appassionata dell’impresa dei Mille, con ambizioni
cronistiche e storiche; Alberto Mario (di Rovigo, 1825-83), uno dei capi del
Partito repubblicano nella fase immediatamente post-unitaria: Camicia rossa
(1870) è una rappresentazione dell’impresa dei Mille fortemente critica verso la
conclusione moderata, cavouriana e sabauda, del processo unitario; Giuseppe
Cesare Abba (di Cairo Montenotte presso Savona 1838 – Brescia 1910), Da
Quarto al Volturno. Noterelle di uno dei Mille (1880; edizione definitiva, 1891);
Eugenio Checchi (livornese, 1838-1932), Memorie alla casalinga di un
garibaldino (apparse anonime nel 1866; poi, in edizione definitiva, con il titolo
Memorie di un garibaldino, 1903): descrivono la campagna garibaldina del 1866
nel Trentino, durante la terza guerra d’indipendenza; Achille Bizzoni (pavese,
1841-1903), Impressioni di un volontario all’esercito dei Vosgi (1974): piú volte
direttore del «Gazzettino rosa», Bizzoni congiunge il filone bohémien e
scapigliato a quello garibaldino; com’è noto, un contingente di volontari italiani
al comando di Giuseppe Garibaldi combatté su suolo francese nel corso della
guerra franco-prussiana del 1870, contro lo strapotere tirannico delle armate

tedesche: come del resto nella terza guerra d’indipendenza italiana, esso riportò
gli unici veri successi di quell’evento bellico, rimanendo tuttavia coinvolto alla
fine nel crollo generale dell’esercito francese; Ettore Socci (di Pisa, 1846-1905),
Da Firenze a Digione. Impressioni di un reduce garibaldino (1871): Socci
combatté di fronte a Roma e a Mentana, nel 1867, e poi fu anche lui nei Vosgi,
congiungendo esplicitamente nel medesimo disegno questi due episodi di
battaglie per la libertà dei popoli; Anton Giulio Barrili (di Savona, 1836-1905),
autore altrimenti noto come giornalista, narratore e commediografo, Con
Garibaldi alle porte di Roma (1895): anche questa è una rievocazione della
sfortunata prova di Mentana. L’elenco, per quanto possa apparire lungo, è
incompleto.
Alcuni elementi sono abbastanza ricorrenti. Al centro delle imprese si staglia
sempre la figura mitica del generale, Giuseppe Garibaldi, forte, generoso, abile,
amatissimo dai suoi soldati ma anche dal popolo tutto (in Sicilia viene
identificato variamente, nel corso della spedizione, con uno dei santi locali). Dal
punto di vista etico-politico l’ammirazione non trascende tuttavia
nell’infatuazione vera e propria: il generale è sí un duce, ma un duce senza
aspirazioni autenticamente rivoluzionarie e dittatoriali. Nessuno dei memorialisti
dichiara esplicitamente che avrebbe voluto vedere in lui un vero «conquistatore
del potere», anche in opposizione cruenta alla monarchia.
L’opera letterariamente piú notevole fra quelle richiamate è senza alcun
dubbio Noterelle dell’Abba (non a caso dedicate a Carducci, ancora nume
tutelare, nel 1880, del garibaldinismo radicaleggiante). Il tono è discorsivo,
familiare, estremamente sobrio, affettuoso. Ciò non toglie che dell’impresa
venga tratteggiato continuamente il carattere straordinario, quasi miracoloso.
Trentamila borbonici nell’isola, ventimila a Palermo, cinquemila a Calatafimi
(cifre dell’Abba forse esagerate, ma comunque di gran lunga preponderanti
rispetto a quelle garibaldine), soldati di mestiere – non solo napoletani, ma anche
svizzeri e bavaresi – vengono sgominati dalle mille, leggendarie camicie rosse. Il
carattere settentrionale dell’impresa è fortemente marcato: «Si odono tutti i
dialetti dell’alta Italia, però i Genovesi e i Lombardi devono essere i piú».
L’aria vagamente fiabesca della narrazione è accentuata dal fatto che i
volontari garibaldini, e Abba con questi, quando partono da Quarto non hanno
nessuna, nessunissima idea della terra e del popolo, che stanno andando a
liberare. Che cosa è la Sicilia? All’inizio Abba non ne sa che quanto ebbe a
dirgliene suo padre, molti anni prima, quand’era ancora fanciullo, rispondendo a
una consimile domanda. La Sicilia è «una terra che brucia in mezzo al mare».

Nell’osservazione da vicino Abba oscilla fra le reminiscenze idilliache
(«Maestose le rupi che abbiamo a ridosso e a destra. Indescrivibile la vista di
faccia. Chi nasce qui non si lagni d’essere povero al mondo, che anche con una
manata d’erba è un bel vivere, se si hanno occhi per vedere e cuore per sentire»)
e lo stupore provato di fronte a una durissima, inaspettata realtà. La Sicilia
appare ad Abba un misto di civiltà araba e di medioevo, tenuto insieme
dall’incredibile ignoranza dei ceti proprietari e dal carattere selvaggio, quasi
ferino, delle plebi contadine e urbane. Del resto, questi tratti appaiono comuni a
quasi tutti gli scrittori garibaldini che ho ricordato. Anche Nievo oscilla fra i due
estremi: «Solitudine e grandezza del paesaggio: il vero paesaggio di Teocrito». E
però: «I pastori dei contorni vengono sul sentiero ad inchinarlo [Garibaldi…]
aspetto strano di questi semi-selvaggi vestiti di pelle di capra». E in Abba ritorna
insistente il motivo della ferocia primitiva dei popolani, che infieriscono
selvaggiamente sui vinti: «Le donne si torcevano le braccia furenti: e intorno a
sette od otto morti, rigonfi e bruciacchiati, molte fanciulle danzavano a cerchio,
tenendosi per le mani e cantando». E a Palermo: «Senti? – disse Bozzani
tendendo l’orecchio, e ci ponemmo di corsa verso un urlio di donne. “Al sorcio
al sorcio! gridavano, sorcio è!” Non arrivammo in tempo: dieci o dodici furie
avevano già fatto in pezzi un povero birro».
Su questo motivo del carattere primitivo e arretrato delle plebi siciliane, Abba
ne innesta, quasi senza volere, un altro, di ben maggior rilievo politico e sociale.
È lo stesso che il garibaldino ante-litteram Ippolito Nievo aveva affrontato nel
Frammento sulla rivoluzione nazionale (cfr. vol. II, p. 627): la contraddizione
fra il processo di unificazione politica risorgimentale e le condizioni di vita delle
plebi contadine, sia settentrionali che meridionali. Nell’ingenuo Abba ne traluce
la consapevolezza attraverso la narrazione di un singolare episodio del suo
«viaggio» isolano. In tutte le testimonianze storiche coeve e nelle stesse
memorie garibaldine, è sottolineato il ruolo che i componenti dell’ordine
francescano ebbero nel sostenere l’impresa garibaldina persino con le armi (forse
proprio per il piú stretto rapporto intrattenuto da questi religiosi con le masse
popolari siciliane). Fra essi spicca il volto bizzarro ed entusiasta di fra’ Pantaleo,
di cui Bandi scrisse che fra loro fu «mezzo soldato e mezzo cappellano, al pari di
Fanfulla da Lodi» (una reminiscenza letteraria, in questo caso azegliana), e che
Abba chiama «frate mago» per la misteriosa influenza che esercitò sulla
popolazione siciliana al fine di schierarla a favore dei garibaldini. A uno di
questi, il giovane frate Carmelo, incontrato da Abba durante il lungo e
rischiosissimo aggirarsi dell’armata garibaldina davanti a Palermo, prima

dell’assalto decisivo, si deve la spiegazione davvero straordinaria del perché la
«rivoluzione politica» delle camicie rosse, neanche in Sicilia, come nel
Lombardo-Veneto d’Ippolito Nievo, sarebbe potuta diventare «rivoluzione
nazionale». È un brano di tale lucida semplicità e letteraria efficacia che mi par
degno d’esser letto per intero:
Mi son fatto un amico. Ha ventisette anni, ne mostra quaranta: è monaco e si chiama padre
Carmelo. Sedevamo a mezza costa del colle, che figura il Calvario colle tre croci, sopra
questo borgo, presso il cimitero. Avevamo in faccia Monreale, sdraiata in quella sua lussuria
di giardini; l’ora era mesta, e parlavamo della rivoluzione. L’anima di padre Carmelo strideva.
Vorrebbe essere uno di noi, per lanciarsi nell’avventura col suo gran cuore, ma qualcosa lo
rattiene dal farlo.
– Venite con noi, vi vorranno tutti bene.
– Non posso.
– Forse perché siete frate? Ce n’abbiamo già uno. Eppoi altri monaci hanno combattuto in
nostra compagnia, senza paura del sangue.
– Verrei, se sapessi che farete qualche cosa di grande davvero: ma ho parlato con molti dei
vostri, e non mi hanno saputo dir altro che volete unir l’Italia.
– Certo; per farne un grande e solo popolo.
– Un solo territorio…! In quanto al popolo, solo e diviso, se soffre, soffre; ed io non so che
vogliate farlo felice.
– Felice! Il popolo avrà libertà e scuole.
– E nient’altro! – interruppe il frate: – perché la libertà non è pane, e la scuola nemmeno.
Queste cose basteranno forse per voi Piemontesi: per noi qui no.
– Dunque che ci vorrebbe per voi?
– Una guerra non contro i Borboni, ma degli oppressi contro gli oppressori grandi e
piccoli, che non sono soltanto a Corte, ma in ogni città, in ogni villa.
– Allora anche contro di voi frati, che avete conventi e terre dovunque sono case e
campagne!
– Anche contro di noi; anzi prima che contro d’ogni altro! Ma col vangelo in mano e colla
croce. Allora verrei. Cosí è troppo poco. Se io fossi Garibaldi, non mi troverei a quest’ora,
quasi ancora con voi soli.
– Ma le squadre?
– E chi vi dice che non aspettino qualche cosa di piú?
Non seppi piú che rispondere e mi alzai. Egli mi abbracciò, mi volle baciare, e tenendomi
strette le mani, mi disse che non ridessi, che mi raccomandava a Dio, e che domani mattina

dirà la messa per me. Mi sentiva una gran passione nel cuore, e avrei voluto restare ancora
con lui. Ma egli si mosse, salí il colle, si volse ancora a guardarmi di lassú, poi disparve.

Giulio Cesare Abba nel 1860 aveva poco piú di vent’anni, come molti dei
Mille. Aspettò altri vent’anni a pubblicare i suoi ricordi: rendendoli cosí
pressoché contemporanei di una grande novella verghiana, Libertà! (apparsa
sulla «Domenica Letteraria» del marzo 1882), in cui il dramma della liberazioneoccupazione da parte dei garibaldini della Sicilia è ripreso nelle forme fredde e
superbamente oggettive della narrativa veristica: a testimonianza, tuttavia, della
profondità e ineliminabilità di tale tematica.
12. Le voci di un’Italia bambina. «Cuore» e «Pinocchio».
Quanto finora descritto è, piú o meno, il quadro dentro il quale le esperienze
piú individuali si compirono. All’analisi dei fenomeni letterari contemporanei
preferiamo tuttavia arrivare per una via finora probabilmente poco consueta:
quella della produzione narrativa per l’infanzia e per l’adolescenza. E ciò per due
motivi. Innanzi tutto, perché dev’essere finalmente chiaro che la qualità di un
testo letterario non dipende dalla sua destinazione. Un libro per l’infanzia può
esser meglio riuscito e piú importante di un poema epico in ottave. In secondo
luogo, perché proprio in questi decenni l’Italia è madre di almeno due grandi
libri per l’infanzia, Cuore e Pinocchio, che, in termini di qualità, gareggiano con
i testi piú significativi della letteratura, per cosí dire, «adulta» del periodo e in
molti casi li sopravvanzano. Queste apparenti «coincidenze» pongono, almeno,
degli interrogativi.
Può essere un caso che, mentre la cultura italiana si affannava da piú punti di
vista e verso le piú diverse direzioni ad affrontare il problema di una crescita
nazionale omogenea ed equilibrata, apparissero nel nostro paese due tra i piú
fortunati libri per ragazzi, che siano mai stati scritti in tutto il mondo? Può essere
un caso che in questa nuova, giovanissima Italia, travagliata da problemi
educativi di ogni sorta, si trovasse materia cosí vivace e fresca per immaginare
due tipiche storie di educazione (anzi, di «formazione»), come Cuore e
Pinocchio? Noi pensiamo che un rapporto profondo vi sia, esattamente nel senso
che, come abbiamo detto piú volte, l’esigenza dell’educazione domina sovrana la
realtà italiana di questi anni, e insieme con l’esigenza, la preoccupazione, il
timore oscuro di non farcela, di non arrivare ad esser degni del nuovo ruolo
occupato dalla patria (preoccupazione, timore, che lasciano non poche tracce

anche nel tessuto apparentemente sereno di questi due libri, giustificando talune
loro «crudeltà», altrimenti inesplicabili). Per questo, mi pare che in una
ricostruzione del tessuto culturale del periodo essi debbano occupare un posto
assai qualificato, se non addirittura centrale.
Aggiungerei altre due considerazioni, che si muovono anch’esse in questo
senso. La prima è che, nonostante le apparenze, sia Cuore sia Pinocchio
(quest’ultimo in maniera assai piú significativa e profonda dell’altro) esprimono
un rapporto con la realtà contemporanea che non è per niente pacifico e
innocente, ma doloroso e drammatico. Ciò è proprio di ogni storia di iniziazione
e di formazione, che sempre si regge su di una serie ininterrotta di traumi, di
volta in volta sofferti e riassorbiti; ma è significativo che tale elemento
traumatico, che la letteratura infantile tradizionale tendeva costantemente a
cancellare, sia del tutto recuperato e accettato sia da Collodi sia da De Amicis:
anche l’Enrico di Cuore, infatti, è un personaggio messo di fronte a prove
dolorose e difficili, che ci fanno capire come il primo valore educativo sia per
questi scrittori e per il loro ambiente il «sacrificio» (cioè, la dedizione, lo sforzo
e l’altruismo).
La seconda considerazione è che, pur partendo da queste premesse, tutto
sommato abbastanza circoscritte e storicamente datate, i due libri che ne
uscirono furono tra i pochissimi di questo periodo destinati a un’enorme e
duratura fortuna, di portata non solo italiana ma internazionale: Cuore, quaranta
edizioni nell’anno stesso della sua pubblicazione, un milione di copie fino al
1923; Pinocchio, duecento traduzioni in quasi tutte le lingue del mondo. Non è
un dato, questo, su cui sarebbe opportuno meditare? Esso sta a significare,
infatti, non solo che esisteva una corrispondenza profonda fra certi aspetti della
realtà nazionale di questi decenni e l’ispirazione di questi due libri, ma anche che
il discorso di Collodi e di De Amicis non si fermava lí, toccava corde piú
profonde della sensibilità moderna, riusciva, almeno per taluni aspetti (ed è
evidente che anche in questo senso la palma spetta a Pinocchio), a far vibrare
sentimenti universali, come poche opere (o nessun’altra) della letteratura italiana
contemporanea. È esagerato pensare che questa nazione-bambina, qual era
l’Italia, con i tremiti, l’accentuata sensibilità, le tendenze fantastiche e i rapidi
passaggi d’umore propri dei bambini, riuscisse inconsciamente a trovare i suoi
accenti migliori e piú sinceri quando parlava di bambini e ai bambini?
Vediamo ora particolarmente quali siano le due risposte «bambine» che
l’Italia, appena uscita dal parto, riesce in questi anni a dare (e a darsi).

12.1. «Cuore». Libro per i ragazzi.
Edmondo De Amicis (1846-1908), era un ligure di Oneglia (oggi Imperia),
cresciuto in Piemonte. Ufficiale di carriera, combatté nella terza guerra
d’indipendenza e partecipò alla battaglia di Custoza. Da questa esperienza
nacquero i bozzetti e i racconti raccolti ne La vita militare (1868). Datosi alla
letteratura e al giornalismo, scrisse vivaci resoconti di viaggi all’estero e in terre
lontane (Spagna, 1873; Marocco, 1876; Costantinopoli, 1878; particolarmente
notevole Sull’Oceano, 1889, resoconto di un viaggio in America compiuto sulla
stessa nave con alcuni emigranti). Nel 1886 diede alla luce Cuore. Nel 1890, Il
romanzo di un maestro, che ne proseguiva, in forma piú oggettiva e adulta,
molte delle tematiche. Nel 1890, sull’onda appassionata di molte consimili
dichiarazioni d’intellettuali italiani e stranieri, si proclamò socialista. Lasciò un
romanzo inedito ispirato alle sue nuove convinzioni (Primo maggio, 1980).
La struttura di Cuore è composita e sapiente. «Particolarmente dedicato ai
ragazzi delle scuole elementari, i quali sono tra i nove e i tredici anni» (secondo
le classificazioni scolastiche dell’epoca), è la storia di un anno scolastico (188182), che s’immagina scritta via via, sotto forma di diario, da un alunno di terza
(revisionata dalla mano affettuosa del padre e perfezionata dall’alunno
medesimo quattro anni piú tardi, quando era già nel ginnasio). Il «primo
sguardo», dunque, è direttamente infantile (l’esperienza pedagogica osservata
come in vitro, dal basso).
Alla narrazione sono intervallate le lettere che il padre scrive al protagonistatestimone, di nome Enrico: sono, di volta in volta, lettere di commento,
d’ammonimento, di rimprovero e talvolta di elogio. L’«età adulta» compie il suo
dovere, che è quello di educare, anche in famiglia. Però, la «lettera famigliare» è
strumento pedagogico piú morbido e affettuoso: il messaggio, in fondo, è da pari
a pari, esprime un legame che va oltre la gerarchia.
Poi ci sono i «racconti mensili», che – poiché i mesi dell’anno scolastico
vanno da ottobre a giugno – sono nove: alcuni veramente notevoli per l’impianto
narrativo e lo spirito civile che li anima (Il piccolo scrivano fiorentino, Sangue
romagnolo, Dagli Appennini alle Ande; La piccola vedetta lombarda e Il
tamburino sardo sono due racconti di guerra e del Risorgimento, in cui si
dimostra come all’epopea e al sacrificio di quegli anni seppero partecipare
eroicamente anche i ragazzi italiani).
Sul «libro» Cuore pende ancora il giudizio stroncatorio, intelligente e
spietato, pronunciato da Umberto Eco anni or sono. Io lo prenderei un po’ piú

sul serio.
È vero, infatti, che nell’opera di De Amicis si manifesta una effettiva
convergenza fra la tematica pedagogica e i caratteri della «comune» moralità
borghese dell’epoca, che ne fa per molti versi il «prontuario» delle regole di
comportamento accettabili, delle virtú da rispettare e dei vizi da rifiutare, dei
miti patriottici e dei tabú sociali propri di quella età: dal culto per il padre e la
madre, e per la famiglia, intesa come microcosmo sociale basilare, all’amore per
la patria, «simbolo» politico e spirituale piú che «realtà» politica e sociale; dalla
riverenza per l’esercito, pegno di unità e d’indipendenza, ma anche giusta scuola
di virilità, al rispetto per tutto ciò che nella società si presenta come
gerarchicamente «superiore». Insomma, è vero che c’è nel libro di De Amicis
quanto è passato in proverbio come «deamicisiano», ossia, un’istanza
continuamente accarezzata di «normalità» e un rispetto del «sistema», che
qualche volta suscitano fastidio.
Tuttavia, non si può neanche dimenticare il fatto che, per De Amicis, come
per gli esponenti migliori della cultura positivistica ed evoluzionistica, le
conquiste di valore, a cui l’Italia sembrava mirare, erano ancora tutt’altro che
raggiunte: erano un obiettivo, un processo ancora da costruire, un ideale additato
e perseguito, non consolidato. Lo scatto dell’invenzione pedagogica nel libro è
tutto qui: dato per fermo che il progresso civile dell’Italia fosse affidato
all’affermazione di certi valori, diventava necessario approntare gli strumenti,
nella società e nelle coscienze, per rendere reale ciò che in quel momento era
ancora soltanto possibile (anzi, forse, in quel momento solo auspicabile). La
«normalità», da puro riflesso, meramente apologetico, di una situazione sociale
definita, diventava criterio di giudizio, strumento di valutazione e di analisi:
proiezione in avanti di certi modelli etici e sociali ancora da realizzare. Essa
assumeva perciò un forte valore discriminante, e non solo in senso morale, ma
anche sociologico: se infatti il ragazzo Derossi, figlio di un negoziante, bello,
robusto, intelligentissimo e dotato di tutte le virtú, rappresentava l’incarnazione
perfetta di questa normalità (rivolta però nel caso suo verso i toni alti), e
svolgeva perciò il ruolo di una pura figura simbolica, di una proiezione al futuro
di valori ancora in formazione, ai due poli estremi della scala di valori eticosociali, ambedue riprovati e respinti nel passato, stanno Franti, il sottoproletario
ribelle e irrecuperabile (un «delinquente nato» di lombrosiana memoria), e
Nobis, l’aristocratico superbo, incapace anche lui di commercio sociale con i
suoi compagni. Nel mezzo si collocano, come protagonisti effettivi della storia e
veri eroi dell’avventura pedagogica dell’Italia umbertina, i figli dei ceti che

stanno tra il popolo e la piccola borghesia, i discendenti dei ferrovieri come
Garrone, dei fabbri ferrai come Precossi, dei rivenditori di legna come Coretti,
dei droghieri come Garoffi, dei flebotomi come Stardi, dei muratori come «il
muratorino»: tutti impegnati in una rincorsa, che si sa in partenza impossibile,
nei confronti dell’imprendibile Derossi, e tutti assorbiti dal compito di
sbozzolare dalle difficili, spesso difficilissime e diversissime condizioni
ambientali da cui sortono, un principio di unità culturale e spirituale (fra loro, in
quanto componenti di una stessa classe elementare, e fra tutti loro e il resto della
società). E la borghesia – attraverso gli occhi e le parole di Enrico e di suo padre
– partecipa allo sforzo comune, lo segue, lo sente proprio, cerca in tutti i modi di
aiutarlo e di spingerlo in avanti.
Io, oggi, leggerei il «libro» Cuore cosí: non per il messaggio pedagogico, di
cui indubbiamente è stato il portatore; ma per la componente utopica
(nobilmente utopica) che gli è connaturata. De Amicis sogna infatti un mondo in
cui, pur restando inalterate le differenze di classe e di origine regionale, come in
quella mitica terza elementare torinese di centotrent’anni fa, tra quei bambini, in
quanto esseri umani e in quanto italiani, sarebbe potuto egualmente nascere un
vincolo fatto di amicizia, di amore e di reciproco rispetto (e di adesione,
s’intende, a un corpus sufficientemente omogeneo di valori): lo stesso vincolo,
sul quale avrebbe potuto reggersi, qualora si fosse esteso e consolidato fino a
diventare un vero e proprio «patto nazionale», il destino dell’Italia futura, al
quale avrebbero contribuito nei loro rispettivi ruoli – diversi e diversamente
collocati, ma tutti necessari e quindi tutti egualmente gratificanti – quei bimbi
divenuti adulti.
Il fatto che quel «sogno» non si sia realizzato, o si sia realizzato solo in parte,
non ne inficia la dinamica vitalità. Cuore è qualcosa di piú del «deamicisismo»:
è una macchina narrativa fermentante di pulsioni e di slanci, ben calate nelle
identità «bambine», che essa rappresenta. È una storia, non un manuale. E come
tale va letta.

12.2. «Le avventure di Pinocchio». Storia di un burattino.
Il discorso è ancor piú chiaro per Pinocchio. In cui l’intento pedagogico
esiste, ma molto piú celato e laterale di quanto non avvenga nel Cuore.
Particolari biografici dell’autore e circostanze creative dell’opera contribuiscono
a rafforzare tale orientamento critico.
Ho sempre pensato infatti che avesse qualcosa a che fare con il
temperamento, l’indole e gli strati profondi della personalità di Collodi la sua
origine famigliare e sociale. Carlo Collodi era nato a Firenze il 22 novembre
1826 da un Domenico Lorenzini, di Cortona, cuoco in casa del marchese
Garzoni Venturi, e da un’Angiolina Orzali, figlia del fattore; dopo le nozze i due,
dalla nativa Collodi, frazione del comune di Pescia, in Valdinievole, feudo dei
Garzoni Venturi, si erano trasferiti a Firenze per lavorare in casa dei marchesi
Ginori, seguendo il destino di tante coppie di giovani contadini inurbati del
tempo.
Questo intreccio di umori e radici della provincia toscana, si saldava dunque,
nella formazione del giovane Carlo, alla recente condizione contadina e servile
dei suoi genitori, dalla quale egli, come suo fratello Paolo, diventato piú tardi
amministratore delle Manifatture Richard Ginori di Doccia, si sarebbe riscattato
a forza di lavoro e d’impegno intellettuale – sorte comune a tanta piccola e
piccolissima borghesia dell’Italia moderna e contemporanea.
Dopo gli studi compiuti in seminario e nelle scuole degli scolopi a Firenze,
nella primavera del 1848 s’arruolò tra i volontari toscani insieme con il fratello
Paolo e con Giulio Piatti, proprietario dell’omonima libreria fiorentina, dove
Collodi in quel momento lavorava, e conobbe lo scomodo ma esaltante odore
della polvere sui campi gloriosi e sfortunati di Curtatone e Montanara. La stessa
scelta, forse anche piú modesta e oscura, compí anni dopo nell’aprile 1859,
arruolandosi nel Reggimento Cavalleggeri di Novara dell’esercito piemontese e
partecipando da soldato semplice alla seconda guerra d’indipendenza.
Rientrato nella normalità, seguí un modesto cursus impiegatizio, ravvivato
dalle numerose collaborazioni giornalistiche (rilevante soprattutto quella al
fiorentino «Il Fanfulla» e ai suoi supplementi, quello letterario settimanale, «Il
Fanfulla della Domenica», e quello infantile, il leggendario «Il Giornale per i
bambini», sul cui primo numero, il 7 luglio 1881, usciva la prima puntata de La
storia di un burattino, che sarebbe diventata Le avventure di Pinocchio).
Tradusse dal francese libri di fiabe; e scrisse vari altri libri, quasi tutti di
argomento fiorentino e di tonalità scherzosa (firmati, in genere, con lo

pseudonimo Collodi, ricavato dal paese d’origine): Un romanzo in vapore, da
Firenze a Livorno (1856); I misteri di Firenze (1857, dove fa il verso ai Misteri
di Parigi di Eugène Sue); Occhi e nasi (1881). Con minor fortuna, tentò altri
profili di protagonisti infantili: Giannettino (1875); Minuzzolo (1887).
Al capolavoro di Pinocchio (poiché d’un capolavoro si tratta), Collodi arrivò
quasi per caso. Infatti, come s’è detto, l’opericciuola fu pubblicata a puntate sul
«Giornale per i bambini» con un andamento incerto, che lascia supporre una
programmazione ancora piú incerta. I primi quindici capitoli apparvero fra il 7
luglio 1881 (come abbiamo già ricordato) e il 27 ottobre.
Alla fine del capitolo XV , con l’impiccagione e la morte presunta del
burattino, la vicenda si conclude. Poiché la cosa non sia equivocata, l’autore
appone in fondo la parola fine, regolarmente passata alla stampa.
Non sappiamo per quale motivo Collodi riprendesse la narrazione ma c’è da
sospettare che lo facesse per le insistenze del Biagi, l’editore, interessato a
sfruttare fino in fondo la buona accoglienza ricevuta dalle prime puntate.
Passano comunque diversi mesi, e il 9 febbraio una nota redazionale preannuncia
la ripresa delle pubblicazioni, che infatti ricominciano nel numero successivo col
titolo mutato (e divenuto definitivo) de Le avventure di Pinocchio. La
pubblicazione delle puntate prosegue questa volta senza interruzioni, fino al
capitolo XXXVI e ultimo, che appare il 25 gennaio 1883.
Dal primo all’ultimo capitolo erano trascorsi quasi diciotto mesi: molti, se si
considera l’esilità dell’opera. Indizio, a seconda delle preferenze, di un travaglio
espressivo assai profondo oppure di un «non sapere che fare», risolta di volta in
volta con l’espediente ritenuto migliore. Oppure, piú semplicemente, prova che
Collodi, indaffaratissimo tra la confezione di libri scolastici e la ripubblicazione
dei suoi scritti giornalistici in volume, non aveva molto tempo da dedicare alla
creatura per cui unicamente sarebbe poi diventato famoso.
Fulminea fu invece la pubblicazione in volume. Le avventure di Pinocchio,
infatti, furono pubblicate dalle edizioni Paggi già nel febbraio 1883, appena un
mese dopo la conclusione della pubblicazione a puntate, con le celebri
illustrazioni di Enrico Mazzanti (la seconda edizione apparve nel 1886, l’anno di
Cuore).
Strutturalmente, è facile dire che le Avventure di Pinocchio sono divise in
maniera netta in due parti. Pinocchio fugge da casa sua, dove mastro Geppetto lo
ha creato, e si avventura sbadatamente nel vasto mondo, dove lo attende ogni
sorta di pericolo. Capita nel teatro delle marionette, che lo riconoscono come

loro fratello e amico, e dove impietosisce il terribile Mangiafuoco, che gli regala
cinque monete d’oro, da portare al povero Geppetto. Ma sulla strada di casa
incontra la Volpe, zoppa, e il Gatto, cieco – splendide raffigurazioni della
furfanteria umana –, che, per sottrargli le monete, lo impiccano. Fine
(originariamente definitiva) della prima parte.
Pinocchio è salvato miracolosamente (poiché non v’è dubbio che era morto)
dall’intervento della Fata dai capelli turchini. Riprende la sua vita di scorribanda
e di errori. Si fa rubare definitivamente le monete dalla Volpe e il Gatto, che lo
persuadono a seminarle in un campo. Provvisoriamente rinsavito, viene spinto di
nuovo all’errore dall’amico Lucignolo, con il quale vuole recarsi nel Paese dei
balocchi. Trasformato in un ciuchino, conosce la dura fatica che comporta la
sopravvivenza. Mangiato dai pesci, torna burattino e riesce a salvare Geppetto,
che è stato inghiottito da due anni dal gigantesco Pescecane. Per aiutare
Geppetto, vecchio e malato, Pinocchio comincia a lavorare duramente, girando il
bindolo a cui era stato agganciato ciuchino. È ormai sulla via della redenzione.
Un giorno, al risveglio, si trova trasformato in un bel ragazzino, vestito di tutto
punto e con un portamonete pieno di quaranta zecchini d’oro. Anche Geppetto è
tornato giovane e arzillo. La favola si conclude con Pinocchio, che, guardando il
burattino appoggiato ciondoloni a una seggiola, si compiace d’esser diventato un
ragazzino per bene.
Come si può vedere, anche in Pinocchio, come in Cuore, ci sono un progetto
e un’intenzionalità pedagogici: trattati però in modi completamente diversi. I
motivi di questa diversità (e della grandezza narrativa che ne deriva) sono
fondamentalmente due.
Innanzi tutto: la perfetta fusione nel libro dei modi della fiaba con quelli del
racconto (per esser piú preciso, dovrei dire: del racconto toscano).
Basta pensarci un po’ per accorgersi che nel libro l’apparato fiabesco
tradizionale è davvero ridotto al minimo. Soltanto un capitolo, il XVI , appare
quasi completamente ispirato a un armamentario di maniera, probabilmente
perché il Collodi, nel ricominciare dopo la lunga interruzione, si sente spinto a
battere una strada piú convenzionale: l’unico punto, come abbiamo detto, in cui
la Fata si comporta in modo del tutto scontato, è proprio quello; intorno le stanno
animali travestiti da servitori, carrozze fiabesche tirate da cento pariglie di
topolini bianchi, ecc. Basta però che la fantasia riprenda il sopravvento, ed ecco
che la tiritera lamentosa del Grillo-parlante in veste di medico compie il prodigio
di rianimare il burattino semi-morto, restituendogli al tempo stesso sentimenti e

reazioni autenticamente infantili («A questo punto si sentí nella camera un suono
soffocato di pianti e di singhiozzi. Figuratevi come rimasero tutti, allorché,
sollevati un poco i lenzuoli, si accorsero che quello che piangeva e singhiozzava
era Pinocchio»).
Pezzi interi del racconto – l’intero esordio, i poveri interni, le campagne
desolate, i contadini avidi e brutali, le storie dell’infanzia e della scuola, il
catalogo dei mestieri e l’elenco dei bisogni – appartengono invece a quella tipica
tradizione del «novellare» toscano, che ha radici secolari. L’aver messo in
comunicazione questi due mondi costituisce il colpo di genio di Pinocchio. Per
riuscirci Collodi dovette lavorare a costruirsi un proprio mondo prodigioso, ben
distinto da quello su cui pure aveva meditato, traducendo Perrault e la contessa
di Auln0y. Questo mondo è al confine tra umano e soprannaturale, come accade
anche nella fiaba tradizionale, ma l’elemento soprannaturale, il tratto di
inverosimiglianza fantastica, che caratterizza la fiaba, è da lui permanentemente
radicato nella materialità e corporalità del mondo reale, diversamente da quanto
accade il piú delle volte nella fiaba e soprattutto, ovviamente, nella fiaba di
magia.
Tutte le premesse di questa fusione sono già contenute nella prima pagina del
libro, giustamente famosa:
– C’era una volta...
– Un re! – diranno subito i miei piccoli lettori.
– No, ragazzi, avete sbagliato. C’era una volta un pezzo di legno.
Non era un legno di lusso, ma un semplice pezzo di catasta, di quelli che d’inverno si
mettono nelle stufe e nei caminetti per accendere il fuoco e per riscaldare le stanze.

Dunque: lo scrivente – sarebbe piú esatto dire il parlante – esordisce con la
piú classica formula di fiaba. Ma, una volta postala, o impostala, egli ne nega
subito dopo il logico sviluppo, quello che i suoi ascoltatori appunto si
aspetterebbero: non il re, creatura di un’astrazione fantastica ormai non piú
ripresentabile, ma un pezzo di legno, anzi, tra i pezzi di legno, il piú umile e
dimesso, quello destinato a bruciare per dar calore a una semplice casa
d’inverno, sarà il protagonista della storia. La fantasia non è negata, al contrario.
Ma il suo «corpo» avrà nel racconto collodiano una materialità e una consistenza
completamente sconosciute alla fiaba tradizionale.
Il secondo motivo di grandezza è che in Pinocchio c’è senza dubbio –
soprattutto a partire da un certo momento in poi – un progetto pedagogico, ma

c’è anche ben altro. Io propongo di leggere Pinocchio, oltre che come libro di
avventure per bambini o come libro di proposta pedagogica, come un libro di
metamorfosi. Il meccanismo narrativo fondamentale e al tempo stesso il tema
radicale del protagonista è la trasformazione, il continuo passaggio del
protagonista da una condizione all’altra. Persino l’incessante dinamismo fisico e
le inquietudini psichiche del burattino sono indizi di una costante inclinazione
alla trasformazione. Certo, fra queste trasformazioni è compresa anche quella, a
lungo potenziale e da un certo momento in poi anche desiderata e ricercata, del
burattino in bambino. Però, dal nostro punto di vista, questa trasformazione dal
burattinesco all’umano non solo non è esclusiva ma si può giustificare e capire,
diventa in un certo senso verosimile, soltanto in un contesto in cui la
trasformazione è sempre fantasticamente possibile: verso l’alto,
tendenzialmente; ma assai piú spesso, in pratica, verso il basso.
Questo, a mio parere, è abbastanza chiaro fin dall’inizio. Infatti, quello che
sarebbe diventato il protagonista del libro, si presenta in scena come «un
semplice pezzo di catasta», destinato a bruciare, che è già in sé un’attitudine
trasformativa (questo legno esiste per bruciare…); e conferma poco piú avanti
Maestro Ciliegia per tranquillizzarsi: «Questo legno eccolo qui, è un pezzo di
legno da caminetto, come tutti gli altri, e a buttarlo sul fuoco c’è da far bollire
una pentola di fagioli» (ancor piú limitativo che servire a riscaldare una casa). È
assai strano che un pezzo di legna del genere capiti in una bottega di falegname
(infatti, l’Autore, che se ne rende conto, enuncia la difficoltà: «Non so come
andasse»). Ancora piú strano, tecnicamente parlando, che Maestro Ciliegia si
proponga di farne «una gamba di tavolino». Vuol dire dunque che all’estrema
umiltà delle sue origini è destinata a corrispondere una nascita tormentata: la
prima metamorfosi non è quella giusta e perciò il pezzo di legno si ribella. La
prima manifestazione di Pinocchio, chiuso nel suo guscio originario, è «una
vocina sottile sottile», che sembrava venire da molto lontano e che prima si
raccomanda e poi, subito dopo, protesta. Questo vuol dire due cose, mi pare:
primo, che il «principio vitale» era già infuso nel «semplice pezzo da catasta» e
non ha aspettato l’intervento umano per esserci, se mai soltanto per manifestarsi;
secondo, che quella coscienza embrionale ha deciso di non diventare «una
gamba di tavolino» e dirige per cosí dire «dall’interno» la prima fondamentale
manifestazione di metamorfosi della sua vita, si mette cioè in una condizione di
resistenza. Geppetto-babbo e Pinocchio-figliuolo, invece, si scelgono a vicenda:
la predisposizione di Pinocchio-pezzo di legno alla vita e alla coscienza si

incontra prodigiosamente con il desiderio di Geppetto di avere un burattino
«meraviglioso», capace di «ballare, tirare di scherma e fare i salti mortali».
Il pezzo di legno cosí recalcitrante all’ascia di Maestro Ciliegia, non apre
bocca, pardon, non emette una sola voce durante la tanto piú complicata
lavorazione di Geppetto. Il burattino è dunque già cosciente e operante mentre
prende la sua forma. Ciò è abbastanza prodigioso anche rispetto ai miti di
metamorfosi classici o druidici. Ma quello che invece è normale rispetto a
qualsiasi altro mito di metamorfosi è che questo essere già denominato
Pinocchio nasca con una sua natura, con sue attitudini e caratteri già bell’e
formati. Il «folletto», questa volta, invece di uscire dal bosco, nasce dal lavoro
umano: è «prodigioso», ma al tempo stesso ha un attaccamento, che non
potrebbe non essere definito filiale, al suo creatore, ha qualcosa di originario che
lo inserisce fin dall’inizio nel mondo degli uomini.
Io penso che quel che milioni – decine di milioni – di bambini abbiano
apprezzato e amato in Pinocchio è questa sua natura di folletto imprendibile e
continuamente trasformabile, non riducibile facilmente alla normalità, monello,
piú che per scelta, per vocazione e per necessità. Il monello, insomma, che
ognuno di loro avrebbe voluto continuare ad essere per tutta la vita, se solo
gliel’avessero lasciato fare.
13. Giosue Carducci e il ritorno del classicismo.
Qualche decennio fa, chi avesse posposto la trattazione della posizione
poetica e culturale di Giosue Carducci a libri per bambini come Cuore e
Pinocchio, sarebbe stato fucilato nella schiena per il delitto di lesa maestà patria.
Oggi possiamo sperare in un’accoglienza piú benevola. Nessuno, infatti, avrebbe
il diritto di negare l’importanza enorme che la figura di Carducci ebbe per la
cultura letteraria italiana nei decenni che vanno dal ’70 alla prima guerra
mondiale. Tuttavia, sui «tempi lunghi» altri valori emergono e il quadro storicoletterario può anche cambiare. Essenziale è non perdere mai di vista,
ricostruendo le vicende letterarie, né i valori effettivamente dispiegati dal
singolo autore né il ruolo da lui giocato ai tempi suoi nella storia.
13.1. Elementi biografici.
La biografia di Carducci è al tempo stessa tipica e semplice.
Era nato a Valdicastello, in Versilia, nel 1835; fra i quattro e i quindici anni

girovagò insieme con la famiglia, al seguito del padre, medico condotto, in varie
località della Maremma toscana (esperienza, da cui riportò impressioni indelebili
per tutta la sua vita, come parecchie delle sue poesie dimostrano). Il padre,
carbonaro, aveva partecipato alle cospirazioni del 1831 ed era stato perseguitato.
Studiò presso gli scolopi a Firenze, e poi, dal 1853, presso la Scuola Normale di
Pisa. Insegnante al ginnasio di San Miniato al Tedesco, vi fondò la brigata degli
«Amici pedanti», uniti dalla comune fede puristica e antiromantica.
Non prese parte alcuna alle imprese militari del Risorgimento, di cui fu il piú
famoso cantore. Se ne scusò, invocando difficoltà e impegni famigliari,
soprattutto fra il ’59 e il ’60 (gli morirono il padre e il fratello Dante, suicida).
Dopo un breve periodo d’insegnamento liceale a Pistoia, nel 1860 il ministro
della Pubblica Istruzione Terenzio Mamiani lo chiamò a ricoprire la cattedra di
Eloquenza (ossia, di letteratura italiana) presso l’Università di Bologna, posto
che occupò fino al 1904, riscuotendo grande successo e creando una legione di
allievi (fra i quali Giovanni Pascoli, Severino Ferrari, Olindo Guerrini).
Arrivata la Sinistra storica al governo, il Carducci, che era stato mazziniano e
restò massone, ne seguí sostanzialmente il percorso, che fu quello d’una sempre
piú pronunciata istituzionalizzazione e monarchicizzazione. Nel novembre 1878
incontrò i sovrani d’Italia: ne scaturirono la celebre ode Alla Regina d’Italia e
l’articolo Eterno femminino regale, apparso nella «Cronaca Bizantina» il 1°
gennaio 1882 (vi si esaltavano le qualità intellettuali e la bellezza di Margherita
di Savoia, moglie di Umberto I). Nominato senatore del regno nel 1890,
appoggiò fieramente le politiche dei due governi Crispi, ivi comprese le politiche
coloniali (cfr. infra, cap. I , par. 16.3.).
La sua vita privata, trascorsa normalmente con la moglie Elvira Menicucci, fu
movimentata da alcune segrete relazioni amorose, fra cui spicca quella con Lina
Cristofori (morta nell’81), la Lidia delle lettere e delle poesie. L’unico figlio,
Dante, gli morí piccino nel ’70.
Lasciato l’insegnamento nel 1904, Carducci ricevette il premio Nobel due
anni dopo, primo degli italiani (tenendo conto che il premio era stato istituito
solo sei anni prima, si capisce il valore di questo precoce riconoscimento). Morí
a Bologna il 16 febbraio 1907.
13.2. La produzione critica e storico-letteraria.
Carducci fu, nel senso piú consapevole e nobile del termine, un professore di
letteratura italiana, che dedicò alla sua «materia» e ai suoi studenti cure e

interessi fuori dal comune. Al tempo stesso, le sue ricerche critiche e storicoletterarie servirono a fondare e giustificare i suoi atteggiamenti culturali e le sue
scelte poetiche: nel senso che egli – che pensava d’essere l’erede piú autentico
della tradizione poetica italiana – lavorò sui testi del passato anche allo scopo di
ricavare da essi motivi che lo convincessero che questa sua persuasione era
fondata.
Dal punto di vista del metodo, la sua indagine va collocata nell’ambito della
«scuola storica». Fu perciò dichiaratamente ed esplicitamente antidesanctisiano:
del teorico e critico meridionale non intendeva e non apprezzava l’ansia dei
grandi orizzonti e dei grandi quadri storici, dai quali la critica di valore stessa
non avrebbe potuto prescindere. Fu sospettoso o indifferente nei confronti delle
evoluzioni del contemporaneo verismo-naturalismo italiano.
Di conseguenza, i suoi saggi critici migliori (esemplari quelli su Dante,
Parini maggiore e Parini minore, Dello svolgimento della letteratura
nazionale), e soprattutto, forse, i suoi commenti a testi poetici (Canzoniere di
Petrarca, Odi di Parini, Stanze di Poliziano), rivelano un lettore attento ai valori
stilistici e formali, mentre l’inquadramento storico, in genere, non è che
l’illustrazione piuttosto estrinseca dei rapporti retorici, metrici, linguistici,
esistenti fra i diversi autori.
13.3. Il 1857 (italiano).
Nel 1857 – l’anno di Madame Bovary e dei Fleurs du mal – Giosue Carducci
pubblica il primo volumetto di Rime, il quale reca, significativamente, una
dedica a Giacomo Leopardi e Pietro Giordani. In quegli stessi anni – sono quelli
del soggiorno a San Miniato al Tedesco – costituisce intorno a sé il gruppo degli
«Amici Pedanti» (Giuseppe Chiarini, Giuseppe T. Gargani, Ottaviano Targioni
Tozzetti), uniti dalla persuasione di dover combattere la sopravvivenza delle
tendenze romantiche nella poesia e nella cultura italiana contemporanee. Al
medesimo orientamento s’ispira anche la rivista «Il Poliziano» (1859), da lui
fondata e diretta.
Le raccolte che seguono – Juvenilia (1850-60), Levia Gravia (1861-71),
Giambi ed Epodi (1869-79) – sono ispirate, anche piuttosto scolasticamente, alle
medesime linee di tendenza. Del 1863 è il reboante Inno a Satana, nel quale il
Carducci identifica la «forza vindice [vendicativa] | de la ragione», destinata a
far piazza pulita di preti, papi e re.

13.4. Il (neo) classicismo carducciano.
Dunque, non possiamo fare a meno di constatare che in Italia, a metà del
secolo, e dopo il conseguimento dell’unità in maniera sempre piú dilagante, si
verifica un ritorno alla tradizione classicistica nazionale. Si tratta,
evidentemente, di un’anomalia o per lo meno di una forte dissonanza rispetto al
quadro europeo contemporaneo. Fenomeni apparentemente analoghi – come il
movimento del «Parnasse» in Francia – evolvono rapidamente, come abbiamo
visto, verso orientamenti d’altra natura, e comunque non sono caratterizzati da
una duratura consistenza. In Italia, invece, il fenomeno torna a radicarsi in
maniera altamente significativa, spostando piú in avanti, oppure su binari laterali
meno appariscenti, i processi innovativi di tipo europeo.
Come si spiega un fenomeno di tale natura? Le ragioni sono diverse. La
prima è che proprio negli anni fra il 1840 e il 1870 si comprende quanto poco
avesse realmente inciso da noi la «rivoluzione» romantica. Questo è un punto di
notevole importanza, in quanto non spiega soltanto talune scelte di gusto e di
stile, ma anche alcune sostanziali componenti ideali della cultura letteraria
italiana (e la natura di certi suoi particolari rapporti con ampi settori del pubblico
contemporaneo). Abbiamo già visto come due poeti mediocri, ma altamente
rappresentativi, come Giovanni Prati e Aleardo Aleardi, dichiarassero di non
capire piú neanche i fondamenti della contrapposizione polemica fra classicisti e
romantici (cfr. vol. II, pp. 604-05).
Ebbene, Carducci, fra i contemporanei, dichiara di voler ripartire proprio da
loro. Prati, infatti, secondo lui, «dopo Vincenzo Monti è il solo dei moderni che
abbia il discorso poetico, che liberi cioè dal pieno petto l’abondanza dei versi
con quella rotondità d’eloquio, con quella agevolezza d’incisi, con quell’alternar
di note, con quel fermare di pose, con che un uomo eloquentissimo parla»
(trattandosi di un articolo apparso proprio sulla «Cronaca Bizantina» nell’84,
direi che le cose quadrano). Questa tardiva vocazione classicista, che è stata
definita il «parnassianesimo» dell’ultimo Prati – il Prati di Psiche e di Iside –
costituisce invece la componente fondamentale dell’ispirazione aleardiana, che
Carducci chiamò un «concerto di tenerezza e di sdegno, del senso dell’umanità
con le superbie e le ire nazionali, della fede con la ragione, dell’idillio con la
lirica e co ’l poema» (e qui, siccome si tratta di un articolo del 1862, si potrebbe
osservare che questa in Carducci rappresenta una persuasione di lunga durata, un
autentico punto fermo nella sua produzione).
Il classicismo carducciano va tuttavia ben al di là di quello (se cosí lo si può
definire) pratiano e aleardiano. E per due motivi. Innanzi tutto, per la piú vasta e

aggiornata cultura poetica europea del poeta maremmano-bolognese. In secondo
luogo, per una piú precisa e circostanziata (e moderna) visione dei compiti da
attribuire al discorso poetico in una realtà sociale e culturale ormai
profondamente diversa come quella dell’Italia post-unitaria.
All’inizio Carducci – con l’associazione degli «Amici pedanti» e con le
poesie giovanili – non fa che esprimere le condizioni di cultura di un’area ben
definita, quella tosco-emiliano-romagnola. Uno stile faticoso e scolastico, una
totale integrazione nell’eredità classicista, di cui era recente nume locale il G. B.
Niccolini dell’Arnaldo da Brescia e del Mario, e un precoce anticlericalismo,
che punteggia di episodi anche la sua biografia, ne rappresentano i tratti
distintivi fondamentali. Ma già con Giambi ed Epodi la sua posizione si
chiarisce e si precisa: il classicismo è ancora per lui una semplice funzione di
una posizione ideologica e politica, e non dispiega quindi totalmente le sue
potenzialità formali; ma il punto di vista è già definito sotto l’influenza di autori
come Mazzini, Michelet, Quinet, da una parte, e di poeti come Chénier, Hugo,
Heine, dall’altra. In pratica il Carducci, nel cantare le glorie del Risorgimento e,
piú frequentemente ancora, nel rampognare le colpe e le vergogne dell’Italia
unita, persegue già da allora un mito della forza, solo rivestendolo di panni
democratici.
Insisto su questo punto: non solo Leopardi; o Parini; o Alfieri; o, tanto meno,
da Filicaia o Guidi (che pure ci sono, e tutti). Ma anche Chénier, Hugo, Heine; e
sul piano critico Sainte-Beuve. L’aggiornamento critico e di gusto s’affianca
dunque agli adeguamenti progressivi del suo punto di vista. A un certo punto il
classicismo carducciano divenne il melting pot, facile e di grande
comunicazione, di una frazione vastissima dell’opinione pubblica nazionale.
Come sempre in Italia, infatti, il classicismo si presentava come la voce tipica e
tradizionale della nazione italiana, «senza e contro, come ebbe a scrivere
Carducci – ogni ingerenza straniera».
13.5. La grande poesia carducciana: «Rime nuove» e «Odi barbare».
Il livello piú alto della maturità poetica è raggiunto da Carducci nelle raccolte
Rime nuove (1861-87) e Odi barbare (1877-89).
In Rime nuove il poeta – relegate ai margini la polemica contemporanea e la
spesso avvilente deprecazione dell’Italia paradossalmente decadente dei tempi
suoi – trova il suo equilibrio migliore e anche la piú serena e distaccata forza di
persuasione nelle ampie, ariose immaginazioni d’impianto storico.
Lo sguardo rivolto ai momenti eroici del passato italico è infatti come

ammorbidito e reso piú umano da una vena di abbandono elegiaco al fascino del
ricordo e dell’infanzia, che anch’essa è ben presente nell’ispirazione carducciana
e rappresenta forse il risvolto (positivo) di quell’atteggiamento di frustrazione e
di rifiuto nei confronti del presente, cui abbiamo piú volte accennato (si pensi a
Idillio maremmano e a Davanti San Guido); e lo stesso mito della conciliazione
degli opposti – la forza e il consenso, l’autorità e la democrazia – poiché
esattamente d’un mito si trattava (né poteva in effetti esser qualcosa piú di
questo), trovava nella contemplazione di queste lontane scene di vita l’atmosfera
piú consona e vitale. Penso a «quadri» medievali come quelli del Comune
rustico (1885) e di Faida di Comune (1886). Qui il poeta identifica il suo ideale
di governo libero, ma al tempo stesso forte e dignitoso, nella comunità primitiva,
di tipo paleo-comunale o addirittura contadino. Il rapporto fra l’autorità e i
cittadini è diretto: tra lo Stato, ridotto peraltro alle sue istituzioni elementari, e il
popolo c’è un rapporto di fraterna intesa, di rispetto profondo, piú che di
semplice collaborazione. Fra il mondo del lavoro (che è anch’esso, ovviamente,
un valore essenziale nel quadro della cultura contemporanea) e la società civile
si verifica una compenetrazione fortissima, anzi quasi una coincidenza: il
popolano è al tempo stesso componente naturale del «piccolo senato» (cioè
amministratore e politico al servizio dello Stato), proprietario comunitario del
territorio della repubblica (quindi compartecipe delle fortune economiche di essa
e di tutti gli altri concittadini) e soldato sempre vigile in difesa della patria
(«popolo in armi», secondo l’espressione che ebbe largo corso in quei decenni
nell’ambiente della Sinistra storica e radicale, e fu trasmessa poi pari pari alle
future componenti reazionarie e autoritarie).
Nelle Odi barbare il quadro, che sembrava tranquillo e pacato nelle Rime
nuove, torna a complicarsi e a muoversi. Alla base dei nuovi componimenti c’è,
indubbiamente, un’operazione di carattere metrico-stilistico. La forma poetica
delle liriche cerca infatti di riprodurre, nei versi italiani, che sono accentuativi (e
nel caso in questione anche non rimati), i versi latini e greci, che invece sono
quantitativi. Come meglio spiega lo stesso Carducci: «Queste odi le intitolai
barbare, perché tali suonerebbero agli orecchi e al giudizio dei greci e dei
romani, se bene volute comporre nelle forme metriche della loro lirica, e perché
tali soneranno purtroppo a moltissimi italiani, se bene composte e armonizzate di
versi e accenti italiani». Nella raccolta non troveremo perciò sonetti, canzoni e
canzonette – metri nei quali Carducci peraltro era maestro – ma strofe saffiche e
alcaiche, distici elegiaci, e cosí via. Ad accentuare il carattere di esperimento

erudito e antiquario di tale poesia c’erano i precedenti quattrocenteschi
(Leonardo Dati, ad esempio) e secenteschi (Gabriello Chiabrera, ad esempio),
dal Carducci studiati con estrema attenzione.
Alla metrica barbara, tuttavia, il poeta giunge per un ragionamento piú
profondo. E cioè: Carducci constata, a un certo punto, che le forme tradizionali,
pur rivissute con rigore estremo, troppo concedono ancora alla piattezza dei
tempi. Egli, del resto, è su questo punto di una chiarezza estrema. Nel Preludio
alle Odi barbare, una saffica scritta nel 1875, egli afferma:
Odio l’usata poesia: concede
comoda al vulgo i flosci fianchi e senza

palpiti sotto i consueti amplessi
stendesi e dorme.

La ricerca di un genere di poesia eccezionalmente raro e difficoltoso non
serve peraltro solo a distinguerlo dai poeti facili e cantanti del suo tempo (gli
stessi Prati e Aleardi, ad esempio), né da quelli inclini a contaminare la
tradizione con i veleni del naturalismo e della prosaicità (gli scapigliati): ma ad
operare una piú violenta e al tempo stesso raffinata sollecitazione di un pubblico
che correva lui stesso il pericolo di adagiarsi e dormire (come quei poeti) «sotto i
consueti amplessi» Carducci inizia in tal modo quel processo di diffusione
capillare di una classicità preziosa e istoriata, che va a confluire persino nel
gusto liberty italiano (De Carolis, Sartorio) e trova in certe cose di D’Annunzio
l’espressione piú esemplare.
Le strade, dentro questa linea, di nuovo si biforcano. Da una parte s’accentua
la componente retorica, classicistica, apologetica e trionfalistica: Nell’annuale
della fondazione di Roma; Per la morte di Napoleone Eugenio; Alla Regina
d’Italia; Cérilo.
Dall’altra si manifesta e vive la componente triste, ripiegata, malinconica
della sensibilità carducciana, a spiegar la quale è stata usata (W. Binni) la
categoria di «parnassianesimo», ossia quella sorta di classicismo pre-decadente o
filo-decadente, con cui la tendenza classicista, ormai sulla via di scomparire, si
misurò animosamente: Alla stazione in una mattina d’autunno; «Mors»,
nell’epidemia difterica; alcuni versi di Dinnanzi alle terme di Caracalla, di
Nella piazza di San Petronio, di Miramar. Sono le cose piú alte e piú intense del
Carducci maturo.
13.6. «Rime e ritmi».
Nella successiva, e ultima, raccolta poetica carducciana, Rime e ritmi (1899),
l’ispirazione barbara diviene sempre piú fredda ed esteriore e l’artifex (grandioso
artifex, peraltro) prevale sempre piú sul poeta. In odi come Piemonte, la Bicocca
di San Giacomo, Cadore, Alla città di Ferrara, l’esaltazione delle virtú patrie e
delle potenzialità nazionali (e sabaude) assume ormai una forma tanto alta
quanto esteriormente celebrativa. Da ricordare, forse, almeno aneddoticamente,
che nell’ode La chiesa di Polenta Carducci ha coniato quel verso bello e
fortunato, che dice: «itala gente dalle molte vite»; verso dietro il quale diverse
generazioni di italiani si sono cullate, pensando che le proprie disgrazie e i propri

inganni fossero l’effetto di una straordinaria e invidiabile capacità di
cambiamento (e di adattamento).
13.7. Amici e seguaci del Carducci.
Poca rilevanza ebbero i tentativi poetici di coloro che, come allievi o amici, si
sforzarono d’imitare il grande maestro. Severino Ferrari (1856-1906), professore
universitario di lessicografia e stilistica, diede eleganti, ma tenui, prove di sé nel
poemetto allegorico Il Mago (edito da Sommaruga nel 1884) e nelle raccolte
d’imitazione popolare Bordatini (1885, dedicata all’amico Pascoli, e 1886: il
«bordatino» è un tipo di farinata cotta con il cavolo). Enrico Panzacchi (18401904), critico d’arte e musicale, scrisse saggi critici, racconti e poesie, raccolte
ne Le poesie (1894).
Il forlivese Olindo Guerrini (1845-1916), sotto lo pseudonimo di Lorenzo
Stecchetti, compose varie raccolte (Postuma, 1877; Polemica e Nova polemica,
1878), in cui, con modi artatamente spregiudicati e trasgressivi, cantò di amori
macabri e di fantasie morbose.
13.8. Classicisti attardati.
A parte è da considerare il vicentino Giacomo Zanella (1820-1888), abate,
filosofo e letterato, e grande patriota. Nei suoi versi (Poesie, 1877 e 1885;
Astichello, 1880) combinò molto sapientemente la sua perfetta educazione
classicista con interessi del nuovo mondo e della nuova realtà, ad esempio la
scienza, rivissuta tuttavia con spiriti religiosi. Secondo uno dei piú acuti
conoscitori della poesia minore dell’Ottocento (L. Baldacci), il «fascino di tanta
sua poesia» (e qui è d’obbligo la citazione della celebre Sopra una conchiglia
fossile) deriverebbe dalla sua ripresa «di quella poesia panica settecentesca che
era culminata nell’esempio del Monti, tingendosi, nelle sue ambizioni
cosmogoniche, dell’inflessione di un vasto michelangiolismo romantico».
Di tutt’altra natura il caso del catanese Mario Rapisardi (1844-1912). Questi,
infatti, proseguí, anche maldestramente, la tradizione pseudo-goethiana, e in
realtà pratiana, del poema filosofico (Palingenesi, 1868; Giobbe, 1884). Entrato
in conflitto con Carducci, ne fu duramente sbeffeggiato; e Olindo Guerrini, con
sapiente lavoro di squadra, rincarò la dose, scrivendo con Corrado Ricci un
poema intitolato Giobbe e attribuito a un certo Mario Balossardi, colmo di

castronerie e di trivialità (il costume letterario e universitario del tempo
comportava anche simili episodi).
14. Verismo. Il trionfo del romanzo, 2.
Quelli fra il 1879-80 e il 1900-901 sono, grosso modo, i venti anni del
romanzo italiano (dove «romanzo» e «italiano», invece di essere come in passato
i termini solo apparentemente convergenti di una diade conflittuale, vanno presi
ambedue nel loro senso piú rigoroso: vero romanzo e autentico italiano). Nel
mezzo, fra il tentativo incompiuto e misconosciuto di Ippolito Nievo e questa
nuova, trionfale stagione, ci sono gli esperimenti, interessanti, ma parziali, dei
post-manzoniani e dei proto-realisti e proto-decadenti, due categorie, queste,
meno approssimative in narrativa di quanto non appaia in poesia: i Rovani, gli
Arrighi, i Boito, i Tarchetti, i Dossi, i Faldella, i Praga (cfr. vol. II, pp. 611 sgg.).
È il medesimo periodo in cui trionfa quel tipico racconto musicale, che è l’opera
(Verdi, Donizetti, Bellini), un’altra delle varianti possibili del piú classico
narrativo italiano: un modo tutto nostro di esprimere il romanzesco, passando per
il bel canto e non per la pagina scritta (cfr. vol. II, pp. 622-25). Si passa anche in
Italia al «romanzo europeo» vero e proprio solo quando si verificano alcune
condizioni, che cercherò di illustrare. Ma intanto si tratta di vedere se, quanto
alla qualità e alle dimensioni dei prodotti, la mia affermazione iniziale sia
sostenibile.
Mi baso su un doppio elenco di autori e di opere. Per autori intendo quei
letterati, per i quali, anche quando il romanzo non rappresenta l’unica forma
della loro attività, costituisce tuttavia una scelta fondamentale, un asse della
ricerca estremamente caratterizzante, una vera e propria vocazione espressiva.
Sono (tra parentesi la data di nascita per segnare con maggiore evidenza il
passaggio delle generazioni: al loro interno, sostanzialmente due): Luigi
Capuana (1839), Giovanni Verga (1840), Mario Pratesi e Antonio Fogazzaro
(1842), Emilio De Marchi (1851), Alfredo Oriani (1852), Matilde Serao (1856),
Federico De Roberto e Italo Svevo (1861), Gabriele D’Annunzio (1863), Luigi
Pirandello (1867). Le opere, una ventina di titoli, destinati a segnare
indelebilmente la nozione stessa di «romanzo italiano»: Giacinta di Capuana
(1879); I Malavoglia di Verga e Malombra di Fogazzaro (1881); Daniele Cortis
di Fogazzaro (1885); Il cappello del prete di De Marchi (1887); Mastro-don
Gesualdo di Verga, Il piacere di D’Annunzio e L’eredità di Pratesi (1889);
Demetrio Pianelli di De Marchi e Il paese di Cuccagna di Serao (1890); Una

vita di Svevo e Arabella di De Marchi (1892); Il trionfo della morte di
D’Annunzio e I Viceré di De Roberto (1894); Il mondo di Dolcetta di Pratesi,
Piccolo mondo antico di Fogazzaro, Le vergini delle rocce di D’Annunzio e
Gelosia di Oriani (1895); La disfatta di Oriani (1896); Giacomo l’idealista di De
Marchi (1897); Senilità di Svevo (1898); Vortice di Oriani (1899); Il fuoco di
D’Annunzio (1900); Il marchese di Roccaverdina di Capuana, Suor Giovanna
della Croce di Serao, L’esclusa di Pirandello (1901).
A me sembrano due liste formidabili. La sincronicità di taluni fenomeni
colpisce. Ad esempio, spesso non si pensa che Mastro-don Gesualdo e Il piacere
sono apparsi nello stesso anno, e che solo due anni dividono Senilità (apparso
prima) da Il fuoco (apparso dopo). Questa impressione di un’estrema ricchezza
aumenta se alla produzione romanzesca affianchiamo la produzione novellistica,
che in genere accompagna i periodi di trionfo del romanzo con una vera e
propria flotta di imbarcazioni minori: Vita dei campi (1880) e Novelle rusticane
(1883) di Verga, Le appassionate (1893) e Le paesane (1894) di Capuana; le
prose documentario-sociologiche del Ventre di Napoli (1884) di Serao (accanto a
tanta altra produzione della stessa natura); Le novelle della Pescara (1902) di
D’Annunzio. Ancora: in questi stessi anni escono Le avventure di Pinocchio
(1883) di Carlo Collodi e Cuore (1886) di Edmondo De Amicis: romanzi sui
generis, o cos’altro, anche loro? Infine, per completare un quadro, la cui
ricchezza non cessa di stupire, le Rime nuove e le Odi Barbare di Giosue
Carducci sono rispettivamente del 1861-87 e del 1877-89 e Myricae e i Canti di
Castelvecchio di Giovanni Pascoli del 1891 e del 1903.
14.1. Caratteri e poetica del verismo italiano.
Indubbiamente, in un catalogo cosí esteso di autori e di opere, numerose
appaiono le differenze individuali e le varianti tipologiche. Non c’è dubbio,
tuttavia, che la spinta a determinare questa straordinaria fioritura e, anche, questa
alta coscienza delle proprie ragioni e dei propri obiettivi, fu impressa a tale
movimento dal tentativo di ancorare la narrativa italiana alla formidabile
corrente realistico-naturalistica europea (e, come tutte le pretese giustamente
rinnovatrici, questa produsse i suoi frutti). Balzac, Flaubert, Zola, in questa fase,
la fanno da maestri in Italia (e piú tardi anche i russi Tolstoj e Dostoevskij).
Tuttavia, in Italia il fenomeno assunse da subito caratteristiche proprie,
sicché, come vedremo, l’uso del termine «verismo» al posto di «realismo» e
«naturalismo» non è illegittimo. La cosa risulterà immediatamente chiara,
prestando attenzione agli scritti teorici di un autore, Luigi Capuana (1839-1915),

il quale fu anche novelliere e romanziere di vaglia (in particolare: Studi sulla
letteratura contemporanea, I e II, 1879 e 1882; Per l’arte, 1885).
In Capuana, infatti, l’ammirazione per il positivismo e il naturalismo francesi,
esemplarmente rappresentati nel caso suo da Taine e da Zola, non escludeva un
legame profondo con le posizioni teoriche di personalità italiane come Francesco
De Sanctis e Angelo Camillo De Meis (allievo di De Sanctis).
Cosa significava questo? Significava che del positivismo Capuana rigettava in
realtà ogni rigido criterio scientifico, per interpretarlo e applicarlo sotto la forma
di un organicismo evoluzionistico, in cui la «fedeltà al reale» si presentava
piuttosto come semplice, disinteressato «amor del vero». Su questo punto i due
campioni del verismo italiano, Capuana e lo stesso Verga, trovano, quasi negli
stessi mesi, espressioni di una tale chiarezza, e cosí concordi fra loro, da renderci
evidente l’esistenza di un indirizzo ben preciso in proposito, che doveva nascere,
oltre che dal pubblico commercio delle opinioni, da confronti quasi quotidiani di
idee fra loro. Scrive infatti Capuana:
L’arte tende a ritemprarsi, a rinnovellarsi per mezzo della osservazione diretta e
coscienziosa.

Gli fa eco Verga:
Il realismo, io, l’intendo cosí, come la schietta ed evidente manifestazione
dell’osservazione coscienziosa.

Parole, del resto, che ritornano quasi tali e quali nell’attacco della celebre e
importante introduzione dei Malavoglia:
Questo racconto è lo studio sincero e appassionato...

La prima conseguenza di questo atteggiamento è che, mentre questi primi
grandi veristi avvertivano la novità e l’importanza della lezione naturalista, essi
rifiutavano al tempo stesso una rigorosa contrapposizione delle scuole, in quanto
cercavano soprattutto un risultato artistico. Da qui, ad esempio, il convincimento
di Verga che tra la prima e la seconda parte della sua produzione non vi fosse un
radicale mutamento di orientamenti ma solo, se mai, una diversità di risultati:
Ho cercato sempre di esser vero, senza essere né realista, né idealista, né romantico, né

altro, e so ho sbagliato, o non sono riuscito, mio danno, ma ne ho avuto sempre l’intenzione,
nell’Eva, nell’Eros, in Tigre reale.

Parlando in termini di storia letteraria, si potrebbe dire che presso i nostri
veristi (ma in particolare nel maggiore fra essi, Verga) un principio estetico, la
«forma», domina su di un principio scientifico, la «sperimentazione» delle leggi
naturali applicate alla materia artistica. Il «vero» è dunque in questa chiave un
concetto estetico e non scientifico, sottoposto alle inevitabili oscillazioni dell’uso
e delle interpretazioni fra autore e autore, e fra opera e opera, non riducibile a
una misura unica e valida per tutti. E ciò, ovviamente, favorí una forte impronta
individuale sulle singole opere, cosa chiarissima, ad esempio, nei capolavori
verghiani.
Un’altra importante differenza tra naturalismo e verismo è che il primo
rappresenta in genere ambienti urbani e classi sociali in qualche modo implicate
nei problemi dello sviluppo economico moderno (dal proletariato all’alta
borghesia), mentre il secondo si sofferma di preferenza su ambienti agricoli e
provinciali e sulle plebi contadine, che costituivano allora in Italia la grande
massa della popolazione e la parte di essa piú abbrutita e miserabile.
Non ne consegue soltanto una diversità tematica e ambientale, come si
potrebbe pensare: la vita del contadino italiano, in particolare di quello
meridionale, sembra infatti contenere in sé elementi strutturali di negazione del
processo storico, che rendono difficile rinchiuderne la rappresentazione in
schemi scientifici di tipo positivistico, i quali sottintendono sempre, in ultima
analisi, l’esistenza di un ritmo evolutivo sostanzialmente razionale, il quale,
anche quando è doloroso e apportatore di drammi, può essere guardato da chi lo
rappresenta (lo scrittore borghese progredito) con fiducia, almeno, nei propri
strumenti di conoscenza e di sistemazione. I germi di quel pessimismo, che
caratterizza in maniera indelebile il nostro verismo, nascono anche da questa
abissale sproporzione fra il «progressismo» potenziale del metodo e l’immobilità
pietrificata delle situazioni rappresentate.
Il verismo, e la narrativa in genere, ebbero vasta diffusione sull’intero
territorio nazionale. Piú che un movimento letterario nel senso stretto del
termine, rappresentò un modo d’essere dell’intellettualità italiana in quella fase
storica. Vi confluirono, insomma, le novità piú rilevanti apparse nei decenni
post-unitari. Fra queste – per riprendere un tema già affrontato – il diverso ruolo
della donna nei processi culturali e nella creazione letteraria.

14.2. Verismo. Le varietà regionali.
Non essendoci in Italia una Parigi, capace di accentrare tutto, riemergono in
questa fase il Lombardo-Veneto (De Marchi, Fogazzaro), la Toscana (Pratesi,
Fucini, Collodi), l’Abruzzo e una Roma precocemente in crisi, già non piú
capitale, senza esserlo mai stata (D’Annunzio), e soprattutto la Sicilia, ribollente
di energie (Capuana, Verga, De Roberto, Pirandello). E, dal punto di vista socioculturale, la nobiltà violenta e corrotta del Sud (Capuana, De Roberto), una
piccola e media borghesia ancora in lotta per la propria sopravvivenza (De
Marchi), l’infimo proletariato e la borghesia proprietaria emergente (Verga), il
contadiname toscano (Pratesi), il groviglio sociale napoletano (Serao), il ceto
colto, raffinato e corrotto, di una capitale europea restata città di provincia,
Roma (D’Annunzio). Insomma, l’unità del verismo italiano, e la sua autenticità,
consistono nella sua poliedricità e frammentazione: fonte, al tempo stesso, di
forza espressiva e di debolezza teorica e culturale. Venute meno alcune
condizioni di fondo, il romanzo – cioè il realismo, inteso allo stato puro, nel
senso piú rigoroso del termine – tornerà ad essere in Italia nei decenni successivi
una forma d’espressione carsica, che scorre sotto terra e riemerge, quando
riemerge, solo in situazioni di particolare crisi. Il romanzo, altrove, è il genere
della «normalità narrativa», qui, in Italia, della rottura degli schemi dominanti,
della percezione profonda, non risolta, di un rapporto assolutamente diseguale
fra lo scrittore e il mondo circostante.
Cerchiamo di vedere ora, una per una, le varietà – regionali, tipologiche e
narrative – del movimento.
14.2.1. L’«area toscana». Anche in Toscana sono da segnalare interessanti
fenomeni di produzione letteraria marginale al verismo, anche se da questo
indirettamente influenzati. Qui, infatti, si assiste negli ultimi decenni del secolo a
una ripresa della tradizione tipicamente locale del «racconto», resa però piú
accorta e al tempo stesso piú spezzata e travagliata dalla presenza di elementi di
poetica naturalistica, che incidono sulla compatta compagine del «novellare
toscano» e lo costringono a una feconda presa di coscienza dei propri limiti.
Il maremmano Renato Fucini (1843-1921), figlio, come Carducci, di un
medico condotto mazziniano, diede le sue prime prove di sé, «assaggiando»
l’inconsueto universo meridionale nei bozzetti in forma di lettera, intitolati
Napoli a occhio nudo (Le Monnier, 1878): la prima di molte opere, fra il
letterario e il sociologico, dedicate alle miserie e alle afflizioni di quella grande
città.

Passato alla narrativa, pubblicò il volume di racconti Le veglie di Neri (dallo
pseudonimo anagrammatico assunto da Fucini nel mondo letterario: Neri
Tanfucio); che già nel sottotitolo rivela i suoi contenuti e le sue tonalità: Paesi e
figure della campagna toscana. Anche «veglie» allude a un universo tipicamente
toscano: sono le ore, generalmente serali, che si trascorrono insieme, di fronte a
un camino o nella stalla, a conversare e raccontarsi storie. Siamo di fronte a una
narrativa affettuosamente bozzettistica, che ritorna, piú o meno con gli stessi
moduli, anche nella seconda raccolta: All’aria aperta (1897; anche qui, il
sottotitolo è: Scene e macchiette).
Se si esclude qui Collodi, di cui in un piú preciso panorama regionale toscano
bisognerebbe invece tener conto, la personalità letterariamente piú rilevante in
quest’area è l’amiatino Mario Pratesi (1842-1921). Il suo romanzo piú noto è Il
mondo di Dolcetta (1895, la cui seconda edizione, del 1916, porta anche in
questo caso un sottotitolo eloquente: Scene della vita toscana nel 1859): storia
miserevole di una giovane contadina toscana, ingannata e sedotta. Assai piú
rilevante, però, è il romanzo breve L’eredità (1883), un vero piccolo capolavoro
di narrativa, di ambiente senese, tra contado e città, nel quale l’autore riesce a
scendere nelle soffocanti profondità di un mondo chiuso e provinciale e ad
illuminarne impietosamente le squallide e aspre leggi di esistenza (ivi comprese
l’avidità e la violenza contadine, rappresentate senza velo alcuno). Comincia di
qui una lunga e interessante storia di narrativa toscana tra Otto e Novecento, che,
attraverso Tozzi, anche lui senese, arriva fino a Bilenchi e Pratolini (non senza
però il sostanzioso contributo intermedio di un Palazzeschi). Non è privo di
significato che a riscoprire L’eredità sia stato fra i contemporanei Vasco
Pratolini (1942).
14.2.2. L’area meridionale. Particolarmente ricco di fermenti fu il centro
culturale napoletano, dove spiccano a lungo le figure di Edoardo Scarfoglio
(1860-1917) e di Matilde Serao (1856-1927), marito e moglie, i quali insieme
fondarono il quotidiano «Il Mattino». Polemista assai vivace, e vicino
letterariamente alle posizioni di Zola, Verga e Capuana, Scarfoglio frequentò a
Roma gli ambienti della «Cronaca Bizantina» (per l’editore Sommaruga
pubblicò i suoi primi libri) e fu grande amico di D’Annunzio. In lui, come nel
primo D’Annunzio, è possibile verificare la comparsa di quella curiosa miscela
di naturalismo ed estetismo che caratterizza gli ultimi due decenni del secolo.
La Serao dedicò a Napoli alcuni importanti libri, oscillanti, come spesso

accadde allora, tra l’indagine sociologica e l’invenzione letteraria. Nel Ventre di
Napoli (1884) riprese esplicitamente il modello zoliano. Nel Paese di Cuccagna
(1891) descrisse le forme quasi patologiche, e di sicuro ossessive, assunte dalla
pratica del «gioco del lotto» in tutte le classi della società napoletana (dai piú
miserabili ai ricchi). Il romanzo suo piú letterariamente riuscito pare a me Suor
Giovanna della croce (1901): la storia di una monaca, che la soppressione di
molti conventi ordinata dallo Stato italiano dopo l’unità costrinse a una vita di
solitudine e di miseria (si manifesta qui l’influenza dello «psicologismo» di Paul
Bourget, scrittore francese post-naturalista, diventato molto alla moda anche in
Italia intorno al 1900).
14.2.3. L’area settentrionale. Altre linee della ricerca narrativa. Risultati piú
genuini, e talvolta anche piú ricchi d’implicazioni stilistiche e tematiche
destinate ad essere rifecondate piú tardi, magari in pieno Novecento, sono da
cercarsi in aree di movimento meno definite di quella veristica. C’è in questo
periodo in Italia un realismo minore, che deriva per molte strade dal ceppo
romantico, e mostra un interesse per la ricerca letteraria di natura talvolta assai
squisita, anche se necessariamente applicata a tematiche marginali e in un tono
volutamente disadorno e disincantato, che rifiuta persino l’esperienza del
rapporto diretto con la grande poetica impegnata europea (come poteva essere il
naturalismo).
In questa zona di ricerca, piú forte nell’area settentrionale che altrove, si
muove un personaggio assai interessante come il milanese Emilio De Marchi
(1851-1901), che prosegue, in una posizione per cosí dire di stretta contiguità,
talune esperienze della prosa scapigliata, ma con un interesse piú spiccato verso
condizioni di vita e psicologie grigie e normali, nelle quali la rottura della
vecchia mitologia risorgimentale e l’aria indifferente e stagnante della nuova
grande città senza ideali si riflettono intensamente (questo soprattutto nei
romanzi Demetrio Pianelli, 1890; Arabella, 1893, e Giacomo l’idealista, 1897).
Significativo è anche che il primo romanzo di De Marchi, Il cappello del prete,
1888, apparisse come «appendice» (ovvero «supplemento») di un giornale
quotidiano, a testimonianza della ricerca in atto di un nuovo rapporto col
pubblico, cui, come già s’è detto, forniscono gli strumenti le nuove tecniche
dell’industria giornalistica ed editoriale.
Neera (pseudonimo di Anna Zuccari, 1846-1918) visse e si mosse pressoché
nello stesso ambiente milanese del De Marchi. Pur non partecipando alla
pressoché contemporanea battaglia femminile emancipazionista, dedicò tutti i

suoi romanzi a figure di donne: Teresa (1886), Lydia (1887), Crevalcore (1907),
«denunciando, dall’interno di una condizione accettata e patita, e al di là
dell’intenzione dell’autrice, l’ipocrisia delle convenzioni sociali»: il che rivela,
in sostanza, «l’inquietudine profonda di Neera, e la diffusione reale delle
tematiche proprie alla cultura emancipazionista» (M. Zancan). Fu molto
apprezzata da B. Croce, il quale considerò il suo romanzo migliore Teresa, storia
di una giovane che, pressoché reclusa nel lavoro domestico di una casa calma e
normale, scopre da sé, e con l’ausilio dell’amore sincero di un coetaneo, la forza
insopprimibile di un’identità autonoma e non monca.
Dal Veneto viene invece la voce di Antonio Fogazzaro (1842-1911), che si
colloca in un punto d’intersezione tra verismo, Scapigliatura e sviluppi predecadenti. Sua peculiare è la ripresa di motivi cattolici, piuttosto rara in questa
fase, come abbiamo visto: e di un cattolicesimo illuminato e liberale, memore
dell’insegnamento di Antonio Rosmini, aperto anche se in maniera un po’
confusa alle suggestioni della scienza, che lo porterà in età già assai matura a
simpatizzare con le posizioni del «modernismo» (cfr. infra, cap. II , par. 5.). In
Malombra (1881), e poi con maggior chiarezza in Daniele Cortis (1885), egli
rivela la connessione, non sempre riuscita, tra i vari aspetti della sua personalità,
manifestando un’accentuata propensione per i «drammi d’anima» e per i
complicati conflitti psicologici, quali si manifestano fra tentazioni erotiche,
scrupoli religiosi e seduzioni dell’ignoto.
Il suo discorso si precisa, anche nel senso di una piú accurata e affettuosa
ricostruzione ambientale, in Piccolo mondo antico (1895) (ambientato sulla
sponda lombarda del lago di Lugano), senza alcun dubbio il suo romanzo
migliore. Qui, il conflitto che oppone i due giovani coniugi innamorati, il
patriota e credente Franco Maironi e l’incredula Luisa Rigey, e che trova nella
morte per disgrazia della loro unica figlia Ombretta il momento di massima
tensione e dissoluzione, viene seguito dal Fogazzaro con grande delicatezza di
toni e di osservazioni, quasi che la precisa localizzazione storica e geografica e
la cura affettuosa impiegata nel delineare le numerose figure minori avessero
contribuito a costruire una specie di solida struttura narrativa intorno agli
psicologismi torbidi, cui troppo spesso altre volte egli s’abbandona.
Al nome di Fogazzaro non è legato qualcosa di equivalente in area veneta, a
quella «scuola siciliana», che invece, tra Verga, Capuana e De Roberto,
mostrava già con tanta evidenza le sue caratteristiche. È innegabile, tuttavia, che,
tra Ottocento e Novecento, questo filone veneto, intriso di cattolicesimo e

attentissimo ai travagli psicologici piú complicati, registri qualche altro nome
importante: rammentiamo, ad esempio, Guido Piovene e, in parte, Goffredo
Parise.
14.2.4. La grande «avventura siciliana». Prodigioso appare il ritorno sulle
scene letterarie nazionali della componente siciliana. Dopo la «scuola» di
Federico II, piú di sei secoli prima, la Sicilia, a parte qualche sprazzo (per
esempio, l’Arcadia di Meli), era sempre rimasta ai margini del processo storicoculturale e storico-letterario «italiano». Come si spiega questa (apparentemente)
improvvisa esplosione? Si spiega – io credo – con una ragione, che le sta dietro
le spalle, e una modalità, che fin dall’inizio la caratterizza.
La ragione, a parer mio, è che sulla intellettualità regionale siciliana l’impresa
dei Mille e l’unità con l’Italia agiscono come molla poderosa di
autoriconoscimento identitario. Tutti questi scrittori e intellettuali furono infatti
fermamente unitaristi e liberali (mentre le perduranti simpatie borboniche
s’annidavano in certe frange dell’aristocrazia feudale). Essere «italiani» significò
per costoro – in Capuana e Verga è chiarissimo – l’apertura di piú vasti
orizzonti, la porta d’ingresso in un circolo che, passando per l’Italia, si faceva
europeo. Palermo fu per alcuni decenni – anche architettonicamente e
urbanisticamente – la capitale di questo rinnovamento, tanto vicina a Parigi
quanto a Napoli e a Roma.
La modalità peculiare di questo processo di rinnovamento è invece che
l’esperienza originaria, isolana, di questi scrittori, dovette fecondarsi con la
frequentazione di altri ambienti, culturali e letterari, «piú avanzati» (secondo il
senso che abbiamo dato a questa terminologia in precedenza. Quel che Parigi era
stata ed era per Milano, Milano fu per Palermo e per Catania. Piú esattamente.
Capuana fu a Firenze stabilmente tra il ’64 e il ’68, a Milano fra il ’75 e l’80 e a
Roma fra l’88 e il 1901. Verga soggiornò piú volte a Firenze fra il ’65 e il ’71,
dove fu pure sotto la protezione di Francesco Dall’Ongaro e dell’amica di lui
Caterina Percoto; fra il ’72 e il ’93 si stabilí a Milano, legandosi di stretta
amicizia con gli scrittori della Scapigliatura (A. Boito, G. Giacosa, E. Praga, L.
Gualdo, F. Cameroni, S. Farina). Sono i venti anni in cui compose e pubblicò le
sue opere piú importanti.
Come abbiamo visto, il teorico del gruppo fu Luigi Capuana. Nato a Mineo
(Catania) nel 1839, morí a Catania nel 1915. Fu amico fraterno di Giovanni
Verga, con il quale scambiò lettere, giudizi e fotografie.

È da ricordare soprattutto per due romanzi: Giacinta (1879) e Il marchese di
Roccaverdina (1901). Mentre negli scritti teorici s’era fatto sostenitore di un
«principio del realismo» influenzato dalle idee estetiche di Francesco De
Sanctis, nelle opere narrative, e in particolare nei due romanzi, applicò piú
scolasticamente schemi naturalistici, di forte impronta zoliana. Sia in Giacinta,
infatti, sia nel Marchese, risultano predominanti nelle storie dei protagonisti gli
impulsi irrazionali determinati da traumi psichici o da insane passioni. Il
suicidio, in Giacinta, la demenza precoce, nel Marchese, rappresentano gli esiti
quasi fatali dell’azione.
Il Capuana manifestò anche un forte interesse per temi folklorici (anch’essi,
in relazione con la cultura positivistica, conobbero in quegli anni una grande
fortuna). Interessante la raccolta di fiabe C’era una volta… (1882).
Con Capuana, a anche con Verga, e poi con De Roberto, la fotografia,
divenuta allora da poco un’arte, entra prepotentemente a far parte del corredo
documentario e immaginativo di cui un narratore può servirsi. Straordinarie le
foto di contadini e massari scattate da Verga nelle sue proprietà di Vizzini e
Tebidi.
Come Capuana fu l’amico-maestro di Verga, cosí Federico De Roberto
(1866-1927) ne fu per cosí dire l’amico-discepolo. Nato e vissuto quasi sempre a
Catania (diversamente, come abbiamo visto, dai suoi amici), mantenne tuttavia
rapporti stretti con gli ambienti letterari del «continente», collaborando a giornali
e riviste (in modo particolare, «Il Fanfulla» e «Il Fanfulla della Domenica»). Nel
suo naturalismo introdusse dosi notevoli di bourgettismo, questa venatura
intimistica e psicologistica che rendeva i caratteri piú problematici e mossi. Il
suo capolavoro è senza ombra di dubbio I Viceré (1894), ampio e forte romanzo,
in cui vengono descritte le vicende di una potente famiglia nobile di Catania, gli
Uzeda, principi di Francalanza, nel periodo a cavallo fra il regno borbonico e
quello sabaudo. È una descrizione dura, impietosa, a tinte fosche, in cui
prevalgono i motivi atavici del potere, dell’interesse, dell’egoismo individuale (e
anche un’ancestrale vena di follia). Molto in sintesi, si potrebbe dire che De
Roberto vi racconta la storia del come e del perché una potente famiglia,
d’origine addirittura feudale, riesca a integrarsi perfettamente nel nuovo regime
istituzionale creato dall’Unità d’Italia e vi assuma, anzi, un potere ancora piú
grande, perché non piú limitato alla città natale. Nelle pagine conclusive del
romanzo, l’ultimo Uzeda, il «principino» Consalvo, mandato in Parlamento a
rappresentare le ragioni della «democrazia» locale, sente il bisogno di andare a

trovare la vecchia zia Ferdinanda, ammalata, rappresentante in famiglia della
tradizione aristocratica piú chiusa e dispotica: per spiegarle – e l’omaggio ha già
un suo senso preciso – che in realtà nulla è cambiato, e nulla cambierà. Le sue
ultime parole, che chiudono addirittura il romanzo, sono talmente esplicite da
non aver bisogno di commento: «Io stesso, il giorno che mi proposi di mutar
vita, non vissi se non per prepararmi alla nuova. Ma la storia della nostra
famiglia è piena di simili conversioni repentine, di simili ostinazioni nel bene e
nel male… Io farei veramente divertire Vostra Eccellenza [donna Ferdinanda],
scrivendole tutta la cronaca contemporanea con lo stile degli antichi autori:
Vostra Eccellenza riconoscerebbe subito che il suo giudizio non è esatto. No, la
nostra razza non è degenerata: è sempre la stessa».
Il tema svolto da De Roberto nei Viceré – e cioè, in sostanza, l’impossibilità
di mutare sostanzialmente le forme, i modi e i protagonisti del potere in una
situazione immobile come quella siciliana – diventerà un topos nella narrativa
successiva di quella nostra regione. Ci torna su lo stesso De Roberto nel
romanzo L’Imperio (rimasto incompiuto e pubblicato postumo nel 1929), dove si
descrivono i raggiri, i trucchi, le menzogne usati da Consalvo Uzeda nel
Parlamento italiano, per conseguire la nomina niente di meno che a ministro
degli Interni (questa Roma capitale squalificata e truffaldina avrà dei riscontri
non solo letterari nelle vicende di quegli anni: cfr. infra, cap. I , par. 16.3.).
Naturalmente torneremo a parlarne quando sarà il momento, in rapporto alla
storia intellettuale di una grande personalità come «il quarto siciliano fra cotanto
senno», Luigi Pirandello (peraltro, perfettamente coetaneo di De Roberto,
essendo nato nel ’67), ma non possiamo non richiamare qui il suo romanzo I
vecchi e i giovani (1913). Pirandello, infatti, vi rappresentò, in modi narrativi che
tengono conto della lezione di De Roberto, e con analogo atteggiamento di
sfiducia, la degenerazione della tradizione risorgimentale nell’Italia post-unitaria
e, di riflesso, rimise in discussione ancora una volta la possibilità della storia
umana di produrre in generale progresso (secondo una linea di ricerca che
doveva poi trovare la massima espressione nel suo teatro).
Naturalmente, la «linea siciliana» scavalca baldanzosamente l’ostacolo
rappresentato dalla caduta dell’opzione naturalistica, che le aveva dato vita, e si
prolunga fino alla seconda metà del Novecento, praticando in maniera sempre
piú estenuata anche il motivo del: «tutto cambi, perché nulla cambi». Mi
riferisco fin d’ora alla narrativa e alla saggistica di Leonardo Sciascia (cfr. infra,
cap. V , par. 9.8.2.) e, ovviamente, a Il Gattopardo (1958) di Giuseppe Tomasi di
Lampedusa (cfr. infra, cap. V , par. 9.5.).

14.3. Teatro verista e teatro borghese.
Ricca la fioritura di testi teatrali in questa fase, e ricca la fortuna del teatro
come strumento sociale per eccellenza di comunicazione culturale. E si capisce
perché: la raggiunta libertà e unità d’Italia e la crescita di un pubblico di massa
favorivano l’espansione d’un genere e d’uno spazio pubblico di
rappresentazione, che hanno bisogno per vivere di un’ampia circolazione di idee
e di una spregiudicata dimensione dei costumi. Senza questa esperienza teatrale
di fine Ottocento, neanche l’esperienza di Pirandello, solo di qualche anno piú
tarda, sarebbe stata possibile.
Due sono le tendenze in cui, grosso modo, si possono distinguere tali
esperienze teatrali: una piú decisamente veristica; l’altra, di costume borghese
(spesso però intersecantesi fra loro).
Questa seconda deriva il piú delle volte direttamente dal teatro francese
contemporaneo (Émile Augier, Alexandre Dumas figlio, Victorien Sardou). Al
teatro francese risale anche l’enorme fortuna di taluni «primi attori», diventati
quasi simbolo della loro età alla pari degli autori veri e propri dei testi (ad
esempio, Sarah Bernhardt).
Seguendo questa strada, alcuni autori italiani portarono sulla scena temi e
problemi, che erano quelli dibattuti nelle conversazioni mondane e nelle
cronache giornalistiche di quel tempo: ad esempio, Paolo Ferrari (1822-89), con
Il duello (1868), Il suicidio (1875), Due Dame (1877), e piú interessante la
ricostruzione, dai suoi Mémoires, dell’ultima stagione passata da Goldoni a
Venezia, in Goldoni e le sue sedici commedie nuove (1854); o Achille Torelli
(1841-1922), con I mariti (1867); o Vittorio Bersezio (1828-1900), con Le
miserie ’d monssú Travet (1863), deliziosa rappresentazione dell’ambiente della
burocrazia piemontese (da lí, per antonomasia, «travet» uguale «burocrate»); o,
ai suoi tempi fortunatissimo, Giuseppe Giacosa (1847-1906), in Tristi amori
(1888), Diritti dell’anima (1894), Come le foglie (1894).
In campo verista, ovviamente, la palma andrebbe assegnata a Giovanni
Verga, che teatralizzò non artificialmente molti dei suoi componimenti proprio
per la componente teatrale che si celava nella loro struttura narrativa.
A metà strada fra il teatro verista e quello di costume porrei Marco Praga
(1862-1929), figlio di Emilio, il quale concentrò i suoi interessi nello scavo
psicologico dei personaggi (Le vergini, 1890; La moglie ideale, 1891; Il
divorzio, 1921).
Di grande effetto scenico (come dimostrò molti anni or sono una grande regia

di Giorgio Strehler) le commedie popolari milanesi di Carlo Bertolazzi (18701916), in modo particolare El nost Milan (1893) e La Gibigianna (1912).
Bertolazzi rivolse la sua attenzione a una plebe infima e disgregata, diseredati e
miserabili sempre sull’orlo del furto, dell’accattonaggio e della prostituzione,
oppure già passati nel mondo oscuro della malavita e del vizio. Si pensi alla
Nina di El nost Milan (1893), che sceglie consapevolmente la strada della
prostituzione per una rabbiosa e disperata rivalsa all’avvilimento della miseria e
della fame; alla Bianca della Gibigianna (1912), intrisa di sensualità
irrefrenabile e di superstizioso cattolicesimo, a Carloeu, detto «el Togasso», il
violento, il bruto, che conquista le donne col fascino del terrore fisico e
animalesco (e muore ammazzato, secondo una visione melodrammatica,
tutt’altro che discordante dallo spirito coloritamente popolaresco della vicenda).
Bertolazzi, dunque, è artista della miseria. Anche a lui, dunque, come ai siciliani
e ai napoletani dello stesso periodo (Verga, Serao, Bracco), interessa, per cosí
dire, il momento nudo e crudo della sopravvivenza, quello stadio dell’esistenza
umana che non ha raggiunto ancora una vera dimensione sociale e si batte su uno
stretto margine fra la vita e la morte, in un continuo pericolo di dissoluzione
materiale e morale.
Con Roberto Bracco (1861-1943) la scena si sposta da Milano alla
desolazione dei «bassi» napoletani, devastati dalla miseria economica e morale
(Don Pietro Caruso, 1895; Sperduti nel buio, 1901; Il piccolo santo, 1901): ma
con una tonalità piú affettuosa e cordiale di quella bertolazziana.
Un posto a sé occupa il veneziano Giacinto Gallina (1852-97), il quale, nelle
sue numerose commedie in dialetto, riprese intelligentemente la tradizione
goldoniana (Le barufe in famegia, 1872; El moroso de la nona, 1875). Un vero e
proprio piccolo capolavoro è La famegia del santolo (1892), delicata analisi di
una situazione piccolo-borghese (da accostare forse, per talune interiori affinità,
a Le miserie ’d monssú Travet di Bersezio).
15. Giovanni Verga.
Non c’è dubbio, dunque, che l’esperienza veristico-siciliana sia in sé ricca di
fermenti, variegata nelle forme, perfettamente incardinata nella ricerca letteraria
italiana di quegli anni. Al tempo stesso, però, non v’è dubbio che tale esperienza
trovi un interprete di genio solo in Giovanni Verga, il quale, da una materia non
molto diversa, cava un senso universale, non solo sopra-regionale, ma anche

sopra-nazionale: come accade a tutte quelle opere, che hanno, in un certo senso,
piú forza dei loro stessi autori. Ma vediamo.
15.1. Elementi biografici.
Giovanni Verga nasce a Catania nel 1840 dal ramo cadetto di una famiglia
nobile. Studia presso maestri privati e poi, per un paio d’anni, presso la facoltà di
Giurisprudenza della città natale. Nel ’60, con l’arrivo di Garibaldi, si arruola
nella Guardia Nazionale, a testimonianza dei suoi spiriti patriottici e unitaristi.
In questi anni catanesi, scrive i romanzi Amore e patria (rimasto inedito), I
carbonari della montagna (pubblicato a sue spese nel 1861-62) e Sulle lagune
(pubblicato nelle appendici di «La Nuova Europa» fra il ’62 e il ’63).
Nel 1865 si recò per la prima volta a Firenze, dove scrisse il suo primo
romanzo «serio»: Una peccatrice (pubblicato l’anno dopo). Nell’aprile del 1869
si recò di nuovo a Firenze, dove, in casa di Dall’Ongaro, conobbe Prati, Aleardi,
Imbriani. Nel 1871 pubblicò, con la prefazione di Dall’Ongaro, il romanzo
Storia di una capinera.
Nel ’72 si trasferí a Milano, dove soggiornò pressoché stabilmente fino al ’93.
Nel ’73 pubblicò il romanzo Eva; nel ’75, Tigre reale ed Eros (tutti e tre
influenzati dalla contemporanea atmosfera scapigliata). Nel ’76 raccolse le
novelle scritte fino ad allora nel volume Primavera e altri racconti.
Si prepara la lunga e feconda vicenda veristica. Nel 1880 appaiono le novelle
di Vita dei campi; nell’81, I Malavoglia; nell’83 le Novelle rusticane; nell’89,
Mastro-don Gesualdo.
Mentre tornava a dedicarsi ai vecchi temi borghesi con il romanzo Il marito di
Elena (1882), portava anche in teatro le sue tematiche veristiche, rappresentando
con successo a Torino nell’84 il dramma Cavalleria rusticana. Questa passione
teatrale si concretò anche piú avanti con vari altri testi teatrali, e soprattutto con
Dal tuo al mio (1905), tratto dall’omonimo romanzo pubblicato però solo l’anno
dopo (1906: probabilmente l’ultimo testo importante da lui reso pubblico prima
della morte).
Altre raccolte novellistiche apparvero nel 1891, I ricordi del capitano d’Arce,
e nel 1894 Don Candeloro e C.i. Ma la vena ormai andava declinando.
Aveva intentato e vinto una causa nei confronti del maestro Mascagni e
dell’editore Sonzogno per i diritti della versione lirica della Cavalleria
rusticana. La somma guadagnata con il risarcimento gli consentí di superare le
gravi difficoltà economiche derivanti dal tracollo del patrimonio famigliare.
Rientrato a Catania, tentò di proseguire la sua attività scrittoria, ma senza

riuscirvi. Tornò a occuparsi delle sue proprietà terriere, ripiombando, nonostante
la fama acquisita, nella mediocre vita di provincia.
Nel 1920, in occasione del suo ottantesimo compleanno, l’orazione di elogio
e di augurio fu tenuta nel teatro Bellini di Catania da Luigi Pirandello, quasi a
stabilire una stretta continuità fra l’uno e l’altro scrittore all’interno della «linea
siciliana». Il pezzo di Pirandello è criticamente di prim’ordine. Per Pirandello
Verga «è il piú “antiletterario” degli scrittori»: a differenza di D’Annunzio, che
invece «è tutto letteratura». Su questa base Pirandello preannuncia il «ritorno
[…] dei giovani» a Verga, proprio in quanto «sazi e stanchi di questa troppa
letteratura». È un giudizio di cui dovremo rammentarci, quando parleremo della
letteratura degli anni ’20 del Novecento (cfr. infra, cap. III , par. 19.).
Morí nel 1922 nella sua città natale e in quell’occasione fu ricordato già allora
da molti come una autentica gloria nazionale.
Non è difficile accorgersi che la biografia verghiana si riduce sostanzialmente
alla indicazione dei suoi trasferimenti da una città all’altra e all’elenco delle sue
pubblicazioni. È quanto capiterà sempre piú spesso per gli scrittori di questa età
borghese, e di quelle successive. Alla biografia verghiana mancano i riferimenti
alle sue avventure amorose, che a quanto pare furono numerose, ma molto
discrete. Fra di esse le piú rilevanti furono quella con Giselda Fojanesi,
fiorentina, che aveva sposato il poeta catanese Mario Rapisardi, e quella con la
contessa Dina Castellazzi di Sordevolo, a testimonianza della quale resta un
ricco epistolario.
15.2. La cosiddetta produzione giovanile.
Mai percorso creativo fu piú difficile e faticoso di quello verghiano. Anche a
prescindere dal libro adolescenziale Amore e patria, poco piú che un abbozzo
scolastico, i due successivi, I carbonari della montagna. Romanzo storico, e
Sulle Lagune. Racconto, scritti e pubblicati ambedue quando lo scrittore era
ancora a Catania, rappresentano un omaggio, neanche troppo consapevole, ai
miti romantici dell’amore intenso e sfortunato, del generoso impegno politico,
del patriottismo e della morte (Sulle Lagune s’avvalse persino di un’audace
quanto improbabile ambientazione veneziana e veneta, ovviamente del tutto
libresca).
Nei romanzi immediatamente successivi, il giovane Verga tenta la strada, per
quegli anni abbastanza consueta, del sentimentalismo borghese e del dramma di
costume. Una peccatrice è la storia d’amore fra una donna affascinante ed

esperta e un giovane studente ambizioso, storia che si conclude con la rovina di
entrambi: dopo aver conseguito la gloria letteraria all’unico scopo di conquistare
la donna, il protagonista se ne disamora e lei si avvelena, morendo fra la musica
e i baci; il giovane le sopravvive, ma sprofondando sempre piú in una grigia
mediocrità.
Storia di una capinera è un breve romanzo epistolare. Maria, condannata alla
monacazione forzata, racconta a un’amica le vicende della sua povera vita
soffocata. Interviene un amore per un giovane conosciuto durante un ritorno a
casa dalla vita di convento, determinato dall’infuriare del colera. Questa
passione divampa con energia inconsueta nel cuore della povera fanciulla, la
«capinera» del titolo. Ormai restituita per sempre alla sua tetra prigione
monacale, Maria se ne ammala, e muore in preda a un accesso di follia. Il
sentimentalismo sincero che pervade questo libro ci riconduce facilmente a
quella cerchia di secondo (o terzo) romanticismo, di cui la prefazione di
Dall’Ongaro è la testimonianza e la conferma. Novità non irrilevante è il piú
pieno possesso della lingua: anche Verga ha ormai fatto il suo «bagno in Arno».
15.2.1. Milano «scapigliata». A Milano Verga, sotto l’influenza delle
contemporanee ricerche realistico-decadenti degli «scapigliati» amici suoi,
continua a sviluppare le tele, intricate e spesso improbabili, delle sue storie di
costume e d’amore. In Tigre reale ed Eros la complicatezza delle trame
corrisponde a quella delle «follie d’amore» rappresentate: al cui centro ritornano
i temi angoscianti della difficoltà di scegliere e dell’impossibilità di decidere.
Eva è dei tre sicuramente il romanzo piú riuscito e piú interessante. Racconta
la storia di un giovane pittore siciliano, Enrico Lanti, follemente innamorato di
una ballerina – Eva, appunto – simbolo, ai suoi occhi, di una vita di mondanità e
di lusso, alla quale aspira a partecipare. Quando Lanti la conquista ma, privo di
mezzi com’è, la costringe a una mediocre vita casalinga, la passione rapidamente
si smorza. Enrico, malato, incontra di nuovo Eva e tenta di riconquistarla: ma lei
lo respinge. Enrico muore disilluso dall’amore e dall’arte. La doppia, scettica
conclusione appartiene al corredo post-romantico dell’epoca (bohème, ed
esperienze consimili).
Gli accenti di maggiore sincerità, che si colgono in Eva, e che sono il
probabile riflesso di un’esperienza autobiografica, trovano un preciso riscontro
nelle paginette dell’introduzione, che l’autore inconsuetamente premise al libro.
Vi si coglie il segno preciso di un disagio esistenziale, di cui non è illegittimo

supporre che sia uno dei motivi (almeno di quelli negativi) dell’incipiente
«conversione» verista:
Eccovi una narrazione – sogno o storia poco importa – ma vera, com’è stata o come
potrebbe essere, senza rettorica e senza ipocrisie […] Però non maledite l’arte ch’è la
manifestazione dei vostri gusti. I greci innamorati ci lasciarono la statua di Venere; noi
lasceremo il can can litografato sugli scatolini da fiammiferi […] Non accusate l’arte, che ha
il solo torto di aver piú cuore di voi, e di piangere per voi i dolori dei vostri piaceri. Non
predicate la moralità, voi che ne avete soltanto per chiudere gli occhi sullo spettacolo delle
miserie che create.

La rivendicazione dell’arte che denuncia l’immoralità e corruzione del mondo
contemporaneo, e non deve al tempo stesso esserne considerata colpevole o
corresponsabile, fa parte intimamente del corredo dei luoghi comuni scapigliati.
Però, pare a me di avvertire in queste frasi – e il romanzo che le fa seguito lo
dimostra – una piú profonda scontentezza del «modo d’essere» borghese, cui
pure, fuggendo dalla provincia catanese, Verga avrebbe (come il suo
personaggio Lanti) aspirato a partecipare. Forse l’«integrazione» fra il
provinciale recentemente inurbato e la società milanese non s’era realmente
compiuta.
Siamo nel 1873. La strada verso la scoperta della propria piú autentica
vocazione letteraria sarebbe cominciata di lí a poco.
15.3 La «conversione» veristica.
Già in quegli anni, però, se ne affaccia come la lontana premonizione, una
sorta di vagheggiato ritorno al passato. Del 1874, infatti, è Nedda, «bozzetto
siciliano». «Bozzetto»: dunque, composizione minore; fatta quasi per esercizio.
È la storia di una poverissima ragazza siciliana, che si lascia possedere da un suo
coetaneo e consimile, Janu, che poi le muore per le febbri. Restata sola,
partorisce una bambina, «rachitica e stenta», che una notte, per il gran freddo, le
muore anch’essa in grembo. L’abbandono e la desolazione piú totali circondano
orma Nedda, considerata oltretutto colpevole dai suoi simili per non aver voluto
nascondere in modo snaturato la sua colpa.
Piú che dello svolgimento narrativo del racconto, fortemente improntato
anch’esso allo sdolcinato sentimentalismo di questo periodo – Janu canta «con la
melanconia cadenza orientale»; Nedda «si diede a correre come una cerbiatta
innamorata» ed è di volta in volta «un uccelletto spaventato» o «una capretta

sbiancata» o una «povera formica» – interessa qui l’introduzione al racconto,
perché Verga vi descrive una modalità dell’immaginazione, che risulterà
fondamentale per lui nella riscoperta del mondo popolare siciliano.
Verga si rappresenta infatti di fronte al caminetto di casa sua, torbidamente
abbandonato al fascino della fiamma: è solo attraverso questa specie di
rallentamento vitale dei sensi, di slegamento conscio-inconscio da ogni realtà
circostante, che il suo spirito si libera e può riconoscere nella piccola fiamma del
suo caminetto milanese e borghese «un’altra fiamma gigantesca», quella che lo
scrittore ancora giovanetto aveva visto ardere nell’immenso focolare della
fattoria del Pino, alle falde dell’Etna (ambientazione, come poi scopriremo, del
«bozzetto»). Ma vediamo nelle parole stesse del racconto quanto voluttuoso
abbandono, quanta decadente compiacenza del sogno furono necessari a questo
scrittore per imboccare la strada che lo riportava verso casa e ne avrebbe fatto,
come taluni dicono, un onesto rappresentatore del vero (altrimenti detto
«verista»):
Quando mi fui iniziato ai misteri delle molle e del soffietto, mi innamorai con trasporto
della voluttuosa pigrizia del caminetto. Io lascio il mio corpo su quella poltroncina, accanto al
fuoco, come vi lascerei un abito, abbandono alla fiamma la cura di far circolare piú caldo il
mio sangue e di far battere piú rapido il mio cuore; e incaricando le faville fuggenti, che
folleggiano come farfalle innamorate, di farmi tenere gli occhi aperti, e di far errare
capricciosamente del pari i miei pensieri. Cotesto spettacolo del proprio pensiero che svolazza
vagabondo senza di voi, che vi lascia per correre lontano, e per gettarvi a vostra insaputa
come dei soffi, di dolce e d’amaro in cuore, ha attrattive indefinibili. Col sigaro semispento,
cogli occhi socchiusi, le molle fuggendovi dalle dita allentate, vedete l’altra parte di voi andar
lontano, percorrere vertiginose distanze: vi par di sentirvi passar per i nervi correnti di
atmosfere sconosciute, provate, sorridendo, l’effetto di mille sensazioni che farebbero
incanutire i vostri capelli e solcherebbero di rughe la vostra fronte, senza muovere un dito, o
fare un passo.
E in una di coteste peregrinazioni vagabonde dello spirito la fiamma che scoppiettava,
troppo vicina forse, mi fece rivedere un’altra fiamma gigantesca che avevo visto ardere
nell’immenso focolare della fattoria del Pino, alle falde dell’Etna.

Occorrerà riconoscere che è per lo meno singolare che il dichiarato elemento
di mediazione, nel concreto dell’esperienza estetica, del principio
dell’«osservazione schietta e coscienziosa» sia la fantasticheria. Né si tratta di

un episodio isolato, destinato a non ripetersi. Fantasticheria s’intitola infatti la
novella-cartone dei Malavoglia, sulla cui importanza piú volte torneremo.
Dunque: il ritorno alla Sicilia e, in modo particolare, alla Sicilia popolare
(sebbene il suo «progetto», come vedremo, comportasse nelle intenzioni anche
una Sicilia borghese e una Sicilia aristocratica), risponde in Verga a un bisogno
di verità, probabilmente non piú soddisfatto dalle sue storie d’amore «alla
moda». Ma questo bisogno di verità, invece di esprimersi in maniera diretta,
banalmente – diciamo – naturalistica, passa attraverso una complessa e
complicata revisione della sua poetica e della sua visione del mondo. Una volta
tanto, una cosa complicata possiamo dirla in modo semplice: cambia il suo modo
di guardare le cose. E con il suo modo di guardare le cose, cambia il suo modo
d’interpretare e vivere il mondo (viverlo, s’intende, da scrittore, non da uomo). È
ciò che abbiamo chiamato «i principî dell’ottica verghiana»: attribuendo, nella
storia di questo scrittore, piú importanza all’ottica (cioè allo sguardo con cui si
vedono le cose) che all’ideologia (il modo di pensare secondo una prospettiva
piú o meno razionale e certi dichiarati obiettivi).
15.3.1. I «principî dell’ottica verghiana» (ovvero: come Giovanni Verga
guardò il suo popolo). La riscoperta della sicilianità assume dunque, in questa
direzione, la forma di un fantastico viaggio compiuto all’indietro verso le origini
del mondo e dei rapporti umani, per soddisfare un bisogno che all’inizio era
probabilmente indeterminato, ma poi sempre piú si chiarí. Lo slancio iniziale di
questo salto al passato doveva essere stato cosí forte, che Verga non si fermò
neanche alla prima stazione di questa sua patria ideale riscoperta nel sogno, ma,
per trovare le immagini adatte ad esprimere questa realtà originaria – cosa che, a
pensarci bene, nelle condizioni culturali e psicologiche di un intellettuale italiano
del secondo Ottocento doveva presentarsi difficilissima –, passa persino
attraverso tutta la storia umana in ogni suo stadio, ivi compreso quello estremo
dell’immobilità primitiva, e arriva a scoprire il fascino di un’insuperabile
«costanza» e persistenza quasi animali, ultima forma possibile di questo
allontanamento dalla storia, che la spinta regressiva aveva mosso e andava
cercando.
Nella ricostruzione di questo quadro occupa (come abbiamo detto) un posto
di notevole rilievo la novella Fantasticheria (apparve sul «Fanfulla della
Domenica» il 24 agosto 1879; poi nella raccolta Vita dei campi). Lo scrittore vi
racconta di una bella signora, sua amica, che durante un viaggio in treno ha

voluto, quasi per capriccio, fare una sosta in un misero villaggio di pescatori
sulla costa siciliana (chiara prefigurazione dell’Aci Trezza dei Malavoglia).
Attraverso questo rapido e superficiale sguardo, lo scrittore fa emergere, quasi a
contrasto ironico delle osservazioni della signora, le caratteristiche basilari di
quel mondo.
Le due leggi fondamentali – che regolano i rapporti interni a questo mondo
popolare e il suo destino complessivo – sono la necessità e il caso. La necessità e
il caso sono la forma concreta della negazione del principio dell’evoluzione,
quando questa sia concepita, come abbiamo già detto, come «storia» e
«progresso». In questo ambito la «ripetizione» è un valore assai piú importante
del «cambiamento» (e questo avrà persino degli effetti estetici, oltre che
strutturali, sulla macchina narrativa del racconto). Domanda la bella signora
«ingenuamente», dopo aver passato ad Aci Trezza appena poche ore: «Non
capisco come si possa vivere qui tutta la vita». Risponde il personaggio-scrittore:
Eppure, vedete, la cosa è piú facile che non sembri: basta non possedere centomila lire di
entrata, prima di tutto; e in compenso patire un po’ di tutti gli stenti fra quelli scogli
giganteschi, incastonati nell’azzurro, che vi facevan batter le mani per l’ammirazione.

La «necessità», dunque, che in questo contesto è fondamentalmente di natura
economica, innalza una barriera insormontabile tra la vita del popolo e quella dei
borghesi (o, forse sarebbe piú corretto dire, dei «proprietari»).
Sopraggiunge a questo punto la seconda «legge». Infatti solo là dove la
necessità economica si esprime con questa inarrivabile tensione, ciò che si
chiama romanticamente fato, ed è semplicemente il caso, il fortuito convergere
di talune circostanze della sorte, apparentemente impercettibili secondo un metro
di misura piú largo ma anche piú astratto, può svolgere un ruolo altrettanto
decisivo.
Aggiunge infatti Verga: «Di tanto in tanto il tifo, il colera, la malannata, la
burrasca, vengono a dare una buona spazzata a quel brulicame [insieme d’insetti
in movimento], il quale si crederebbe che non dovesse desiderar di meglio che
esser spazzato, e scomparire».
Con quali modi si può «guardare» un mondo cosí diverso e cosí lontano da
quello cui si appartiene? (Verga non è mai tentato dall’opzione «populistica» di
mettersi dalla parte dei suoi proletari siciliani, e perciò non «ne parla bene», né
per vocazione né per persuasione).
Innanzi tutto, secondo Verga, bisogna starsene lontani dall’oggetto

rappresentato. Il principio di lontananza (se lo vogliamo definire cosí) si deve
intendere sia in senso strettamente geografico sia in senso psicologico e
fantastico. Verga, cioè, giudica – e in ciò è di una istintiva lucidità eccezionale –
che per realizzare il tipo di «osservazione schietta e coscienziosa» proprio della
verità nei confronti del mondo popolare, di cui abbiamo già parlato, sia
necessario starsene lontani dall’oggetto rappresentato e vederlo con la mente,
piuttosto che con gli occhi.
Scrive Verga (in una lettera all’amico Capuana, del 17 maggio 1878):
Pel Padron ’Ntoni penso d’andare a stare una settimana o due, a lavoro finito, ad Aci
Trezza, onde dare il tono locale; a lavoro finito, però, e a te non sembrerà strano cotesto, ché
da lontano in questo genere di lavori l’ottica qualche volta, quasi sempre è piú efficace ed
artistica, se non giusta, e da vicino i colori son troppo sbiaditi quando non sono già sulla
tavolozza.

Al principio di lontananza s’affianca il principio di rimpicciolimento, che dal
punto di vista estetico è il piú importante. Esso, infatti, da una parte rende
possibile e determina l’ultima fase dell’osservazione, dall’altra comincia a farci
capire in qual modo concretamente s’organizzi e sia plasmata la struttura interna
della narrativa verghiana maggiore (in particolare I Malavoglia).
C’è un brano assai complesso di Fantasticheria, che vale la pena di leggere
nelle varie, piccole parti che lo compongono (lo scrittore vi si rivolge sempre,
come di consueto, alla «bella signora…»).
I capoverso (già citato):
Di tanto in tanto il tifo, il colera, ecc. […] eppure ripullula nello stesso luogo, non so dirvi
come né perché.

II capoverso:
Vi siete mai trovata, dopo una pioggia d’autunno, a sbaragliare un esercito di formiche [...]
saranno tornate ad aggrapparsi disperatamente al loro ponticello bruno.

Inserto della voce verghiana:
Voi non ci tornereste davvero, e nemmeno io.

In rapida successione quindi noi abbiamo, per usare le nostre stesse
definizioni, l’affermazione della legge del caso e l’ammissione da parte dello
scrittore di non capire come e perché quel popolo cosí tenacemente vi reagisca
(da un punto di vista puramente razionale, dunque, Verga sembrerebbe
condividere le «opinioni» della sua amica). A tale linea di discorso si aggrega
fulmineamente l’ultimo brano, con uno di quei salti che in Verga, come abbiamo
visto, sopperiscono talvolta alle deficienze strettamente concettuali:
ma per poter comprendere siffatta caparbietà, che è per certi aspetti eroica, bisogna farci
piccini anche noi, chiudere tutto l’orizzonte fra due zolle, e guardare col microscopio le
piccole cause che fanno battere i piccoli cuori. Volete metterci un occhio anche voi, a cotesta
lente? voi che guardate la vita dall’altro lato del cannocchiale? Lo spettacolo vi parrà strano, e
perciò forse vi divertirà.

L’interesse davvero sommo del brano sta nel fatto che Verga vi determina i
modi con cui la «superiorità» e il «distacco» dell’«osservatore borghese»
possono essere annullati o attenuati nella rappresentazione artistica. Questi modi
sono fondamentalmente due: il primo consiste nel focalizzare al microscopio i
suoi piccoli personaggi per poterli conoscere esattamente; il secondo consiste nel
riuscire a mettersi alla loro altezza, nel «chiudere tutto l’orizzonte fra due zolle»,
«farci piccini anche noi».
L’effetto di questo prodigioso principio – ben diverso dalla fredda, pseudoscientifica «impersonalità» naturalistica – è visibile in tutta l’opera narrativa
«veristica» verghiana e rappresenta una delle cause principali della sua
straordinaria singolarità.
15.4. La produzione novellistica.
Come abbiamo visto, Verga ha pubblicato molte raccolte di novelle. Anche la
novella, come il romanzo, è una tipica produzione veristico-naturalistica. Nel
catalogo verghiano ce ne sono alcune che si richiamano, sia nella fase iniziale sia
nella fase conclusiva della sua esperienza di scrittore, alle tematiche della
produzione tardo-scapigliata; altre sono di ambiente urbano. Quelle di ambiente
popolare siciliano sono due: Vita dei campi e Novelle rusticane; e si affiancano a
pieno titolo ai grandi romanzi veristi, I Malavoglia e Mastro-don Gesualdo.
Dal punto di vista tematico e ambientale si potrebbe dire che la prima raccolta
s’accosta di piú allo spirito dei Malavoglia e la seconda di piú a quello del
Mastro-don Gesualdo. Rispettando un criterio di genere, le esamineremo invece

l’una dietro l’altra, facendo notare le differenze prodotte dall’evoluzione
ispirativa dello scrittore.
Le novelle verghiane sono secche, essenziali, estremamente sobrie, sia nello
svolgimento degli eventi sia nelle ambientazioni sia nei profili psicologici. In
alcuni casi sono dei veri e propri capolavori di «osservazione schietta e
coscienziosa».
In «Vita dei campi», oltre a Fantasticheria e Nedda, le piú importanti sono
Jeli il pastore, Rosso Malpelo, Cavalleria rusticana, La lupa, L’amante di
Gramigna. Alcune di esse appartengono piú dichiaratamente al genere del
«bozzetto veristico» siciliano, cui abbiamo già accennato: per esempio,
Cavalleria rusticana e La lupa.
Non a caso il Capuana, il quale dichiarava di leggere le novelle di Vita dei
campi come fossero «studi dal vero», assegnava alla Lupa il primo posto in una
graduatoria ideale della raccolta, preoccupandosi nello stesso tempo di
confermare l’«attendibilità» realistica del personaggio con la propria
testimonianza personale (egli avrebbe né piú né meno conosciuto la donna che
avrebbe poi ispirato il Verga, sulle colline di Santa Margherita, nei pressi di
Mineo: e si dilunga a darne una sua descrizione, peraltro molto piú slavata e
inefficace dell’originale verghiano). Questo rapporto privilegiato fra verità e
bozzetto, che lo stesso maggior teorico del movimento finiva per indicare sia
pure indirettamente con le sue marcate preferenze di gusto, è molto significativo.
Esso rappresenta infatti uno degli aspetti del metodo veristico, che piú s’imporrà
nella diffusione orizzontale della corrente, stabilendo dei pericolosi precedenti,
raccolti poi ed esasperati nelle forme meno accettabili da altri autori e altre
correnti (per es. il giovane D’Annunzio).
Verga, invece, segue già qui una strada tutta sua, originalissima, che trova in
Jeli il pastore e in Rosso Malpelo le sue manifestazioni piú straordinarie. Le due
novelle, pur tanto diverse fra loro, hanno in comune di raccontare la storia di due
ragazzi, un pastore e un «caruso», ossia un giovane lavoratore delle miniere di
zolfo, accomunati dal medesimo destino d’isolamento e di incomprensione:
l’uno nell’apparente liberà dei monti e dei campi; l’altro nella profondità
luciferina della terra. Sono, per cosí dire, «il primo e l’ultimo uomo del mondo»:
quello che è nato prima che la Storia si manifesti, e quello che ne subisce gli
ultimi, drammatici riflessi.
Di conseguenza si capisce che in Jeli il pastore la parte piú poetica della
narrazione sia costituita dalla descrizione del felice «stato di natura», che
precede lo scontro con il mondo della «civiltà» e delle «leggi»; mentre in Rosso

Malpelo l’interesse dello scrittore è tutto cupamente accentrato sul tentativo
d’analizzare i vari fondamenti delle leggi sociali, quali il protagonista li ha
assorbiti in sé, prima ancora che dalle esperienze personali, da un’esperienza
pre-natale di miseria, d’avvilimento, di crudeltà.
Il simbolo contenuto nel tormentato destino del Rosso e nella sua finale
scomparsa sta a significare che all’infelicità dell’individuo il consorzio degli
esseri umani riserba sempre e soltanto il rifiuto piú assoluto. Anche questa volta,
come in Jeli il pastore (che da parte sua finisce in prigione, senza darsene
ragione, per aver ucciso l’amante della moglie), si conferma che non c’è
possibilità alcuna di conciliazione fra l’individuo e il mondo sociale.
Nell’uno come nell’altro racconto c’è un elemento che non sapremmo
definire se non come «lirico» e «poetico»: una sorta di accensione immaginativa,
che s’insinua nella dura corteccia della rappresentazione «verista» e la fa
lievitare. Siamo a un passo dalla prosa dei Malavoglia.
Nelle Novelle rusticane i toni e la prospettiva si sono come incupiti, raggelati.
Le velature di poesia presenti anche nei drammi piú intensi della raccolta
precedente scompaiono. La nuda, feroce realtà viene in primo piano.
Nella raccolta ci sembrano altamente significative le novelle intitolate La
roba (già pubblicata in rivista nel 1880) e Libertà (già apparsa nell’82).
La «roba» è un tema assolutamente ricorrente nell’opera verghiana: si
potrebbe dire che il Mastro-don Gesualdo ruota tutto intorno ad esso (ma anche
il possesso della «casa del nespolo» e della barca Provvidenza nei Malavoglia fa
parte di questa simbologia). Vuol dire: la «proprietà» di un bene, in genere
agricolo o terriero, da fatto puramente economico,diventa la vocazione
dominante di tutta una vita. Qui il protagonista, Mazzarò, pur essendo di umile
origine, ne accumula una quantità gigantesca: terre su terre, campi su campi,
boschi su boschi. Quando gli spiegano che sta per morire, esce nel cortile di
casa, «ammazzando a colpi di bastone le sue anitre e i suoi tacchini», e
strillando: «Roba mia, vientene con me!» La «roba» s’è fatta parte della persona;
e chi l’ha accumulata, non vorrebbe piú distaccarsene. La vita materiale,
economica, è diventata vita dello spirito, identità intellettuale e morale.
In Libertà c’imbattiamo nell’altra faccia dell’impresa liberatoria compiuta dai
garibaldini in Sicilia. In un paese della piana di Catania, i contadini intendono
l’arrivo di Garibaldi come l’inizio della sognata guerra contro i borghesi e i
proprietari: alla maniera del frate Carmelo, ricordato da Abba nelle sue noterelle.
Succede un terribile massacro, che non risparmia né le donne né i bambini.

Intervengono a fermarlo proprio le truppe garibaldine guidate da Bixio. I
rivoltosi, ignari, finiscono tutti in galera, senza rendersi conto della colpa
commessa: «Dove mi conducete? In galera? O perché? Non mi è toccato
neppure un palmo di terra! Se avevano detto che c’era la libertà!»
15.5. Il «Ciclo dei vinti».
L’ideazione dei romanzi nasce all’interno di un progetto di «ciclo»,
conformemente a quanto avevano suggerito gli scrittori realisti e naturalisti
precedenti (cfr. Balzac, vol. II, p. 582-84; Zola, cfr. infra, cap. I , par. 6.1.). I
Malavoglia – «studio sincero e spassionato del come probabilmente devono
nascere e svilupparsi nelle piú umili condizioni le prime inquietudini pel
benessere» – avrebbero dovuto esser seguiti da Mastro-don Gesualdo, «quadro
ancora ristretto di una piccola città di provincia», La duchessa di Leyra, dedicato
alla «vanità aristocratica», L’onorevole Scipioni, specchio dell’«ambizione
politica» e L’uomo di lusso, l’esteta decadente contemporaneo, una specie di
anticipazione degli analoghi modelli dannunziani.
Com’è noto, apparvero solamente i primi due, e del terzo abbiamo solo pochi
frammenti. Se ne dovrebbe dedurre che la vena verghiana si inaridisse, non
appena si provò ad abbandonare la tematica popolare siciliana.
Leggendo piú approfonditamente l’introduzione al «ciclo», da cui abbiamo
ricavato questi elementi, ci rendiamo ben conto che dell’«evoluzionismo»
positivistico (che è alla base stessa dell’idea di «ciclo»), Verga mostra di non
condividere – forse senza neanche accorgersene – la parte piú sostanziale e
autentica, e cioè l’idea che il cammino dell’umanità, in quanto è evolutivo, è
anche progressivo: di fatto, invece, nell’impostazione mentale del Verga
accadeva il contrario. Se ne ha una controprova inconfutabile in alcune parti
fondamentali di tale introduzione. Scrive a un certo punto Verga:
Il cammino fatale, incessante, spesso faticoso e febbrile che segue l’umanità per
raggiungere la conquista del progresso, è grandioso nel suo risultato, visto nell’insieme, da
lontano. Nella luce gloriosa che l’accompagna dileguansi le irrequietudini, le avidità,
l’egoismo, tutte le passioni, tutti i vizi che si trasformano in virtú, tutte le debolezze che
aiutano l’immane lavoro, tutte le contraddizioni, dal cui attrito sviluppasi la luce della verità.
Il risultato umanitario copre quanto c’è di meschino negli interessi particolari che lo
producono; li giustifica quasi come mezzi necessari a stimolare l’attività dell’individuo
cooperante inconscio a beneficio di tutti. Ogni movente di cotesto lavorío universale, dalla

ricerca del benessere materiale, alle piú elevate ambizioni, è legittimato dal solo fatto della
sua opportunità a raggiungere lo scopo del movimento incessante: e quando si conosce dove
vada questa immensa corrente dell’attività umana, non si domanda al certo come ci va.

Insomma, solo i «vinti» si rivelano degni di essere messi sotto la lente
dell’osservatore; il quale, a sua volta, «travolto anch’esso dalla fiumana», si
rivela della loro stessa specie, perché solo cosí può capirli.
Questo è, direi, l’impianto generale, mentale e psicologico,
dell’immaginazione verghiana in questa fase: un singolare bisogno di verità, che
però s’appaga unicamente della contemplazione della sconfitta.
15.6. «I Malavoglia».
15.6.1. Ragioni del titolo, trama e struttura. Come abbiamo già richiamato
nella lettera di Verga a Capuana, l’opera si presenta nella ricerca verghiana
dapprima col titolo Padron ’Ntoni; soltanto in seguito compare, e soltanto alla
fine s’afferma, I Malavoglia. Anche questo rappresenta un indizio non
irrilevante del percorso compiuto. Padron ’Ntoni costituisce l’equivalente di
titoli analoghi nel settore dei bozzetti e delle novelle (Nedda, Jeli il pastore,
Rosso Malpelo, ecc.): in casi del genere, la narrazione ruota fondamentalmente
intorno alla figura di un eroe eponimo, che ne accentra i caratteri fondamentali.
A parte le precedenti esperienze dello stesso Verga, vale la pena di rammentare
che analoghe procedure di intitolazione, imperniate sul nome del protagonista,
sono applicate frequentemente dagli scrittori europei fra Otto e Novecento, a
riconferma del carattere di individualismo accentratore assunto spesso in questa
fase della scrittura romanzesca o novellistica (I Promessi sposi, come,
diversamente, I Malavoglia, discendono invece anche nel titolo da una logica
ben distinta rispetto alla scelta eroicizzante). Con I Malavoglia Verga eleva
anche formalmente a protagonisti della vicenda i componenti di un’intera
famiglia, attirando l’attenzione del lettore, fin dal titolo, sui caratteri di coralità e
complessità propri dell’invenzione narrativa di quest’opera.
Fin dall’apertura del romanzo, infatti, Verga insiste sull’aspetto corale,
famigliare, di saga, che l’autore ha consapevolmente prescelto: «Un tempo I
Malavoglia erano stati numerosi come i sassi della strada vecchia di Trezza; ce
n’erano persino ad Ognina, e ad Aci Castello, tutti buona e brava gente di mare,
proprio all’opposto di quel che sembrava dal nomignolo, come dev’essere».
Questa apertura leggendaria e favolistica spinge lontani nel tempo, e allarga, fino
a renderli fantastici e incerti, anche i contorni spaziali della narrazione (a partire

dall’iperbole geografica «persino ad Ognina, e ad Aci Castello»: si tratta invece
di località collocate notoriamente in una manciata di chilometri da Aci Trezza, il
«luogo» della narrazione, già comparso in Fantasticheria). Troviamo qui
applicato uno dei principî fondamentali dell’ottica verghiana: il luogo
dell’azione è «piccino», come lo sono i suoi abitanti, ma esso deve apparir loro
immenso, un vero mondo, nel quale si possono consumare tutti i possibili
drammi della vita e della morte. Al di là di questo spazio ben definito c’è
l’incommensurabile e l’ignoto, in cui i protagonisti che, volenti o nolenti, se ne
lasciano attrarre, finiscono per perdersi o sperdersi: Napoli, la grande metropoli,
dove ’Ntoni alimenta ancora di piú il suo naturale spirito di vanità e
scontentezza; il grande e lontano mare di Lissa, da cui Luca non farà piú ritorno;
la schiamazzante Catania dei tribunali e degli ospedali, in cui ’Ntoni e padron
’Ntoni compiono la fase finale del loro calvario.
Da un punto di vista strutturale, la vicenda dei Malavoglia si presenta come
circolare. L’azione narrativa vera e propria, dopo la premessa favolistica, si apre
con la partenza di ’Ntoni per la leva di mare e si chiude con il definitivo
commiato da Aci Trezza di ’Ntoni medesimo. Nel mezzo c’è la storia della
rovina dei Malavoglia, che procede per gradi, accentuandosi progressivamente,
ma conosce anche delle fasi di relativo equilibrio o addirittura di ripresa.
Tuttavia, Alessi, prendendo in moglie la Nunziata e riscattando la casa del
nespolo, ha già dato l’avvio a una nuova fase, questa volta totalmente
primigenia. Il nonno è morto, Bastianazzo, la Longa, Luca, sono morti, Lia è
scomparsa, ’Ntoni ritorna, soltanto per sparire per sempre; ma il germoglio ha
già ripreso, il pugno torna a chiudersi. Intanto, per dar vita al nuovo inizio, era
stato necessario che tutto il vecchio scomparisse, anche il superstite ’Ntoni.
È tutt’altro che irrilevante, da questo punto di vista, che la vicenda si svolga
tutta fra due partenze, per giunta del medesimo personaggio, ’Ntoni: la prima per
la leva di mare; la seconda per abbandonare definitivamente il proprio villaggio.
Quello che è stato, ancora sarà; e quello che sarà, tornerà di nuovo: ma nel
mezzo vengono depositati detriti di lagrime, sangue, afflizioni e morti.
L’etica, e il comportamento, dei Malavoglia sono giustificati, e resi possibili,
da ciò che Padron ’Ntoni, il nonno, «mostrando il pugno chiuso», esprime con la
sua caratteristica affermazione proverbiale: «Per menare il remo bisogna che le
cinque dita s’aiutino l’un l’altro». Su questo pilastro si regge l’esistenza della
famiglia Malavoglia: finché si regge.

Il romanzo è diviso in quindici capitoli, concentrati ed essenziali. Vediamone
in sintesi lo svolgimento e il senso.
Il primo gruppo di quattro capitoli ha valore di prologo e insieme di
fondamento a tutta la vicenda. Dopo la già ricordata premessa sulle origini
mitiche della famiglia, che apre lo scenario su una visione profonda e lontana,
pluri-generazionale, c’è un improvviso ammaraggio nella storia: la descrizione
della partenza di ’Ntoni per la leva di mare. Segue la partenza della Provvidenza
carica di lupini. S’apre qui il grande intermezzo corale-teatrale del capitolo II ,
che potrebbe essere letto a sé: Verga vi presenta il paese nella pluralità e
nell’intreccio dei suoi interessi individuali e collettivi; si tratta di un vero e
proprio intermezzo, forse proprio scritto a parte – spia precisa dei procedimenti
narrativi di Verga nello specifico dell’esperienza malavogliesca – dato che
l’inizio del capitolo III si riallaccia direttamente alla conclusione del capitolo I ,
come se il II , narrativamente, non esistesse, mentre è evidente che svolge una
funzione nodale nell’impostazione del racconto. Nel capitolo III avvengono – ma
seguiti del tutto indirettamente, come vedremo – la tempesta e il naufragio, la
partenza e la morte di Bastianazzo, pater familias totalmente subalterno al
patriarca ’Ntoni, figurina appena abbozzata, e tuttavia liason indispensabile tra
passato e futuro. L’ordine delle generazioni viene sovvertito, per la prima volta,
il pugno comincia ad aprirsi. Nel capitolo IV c’è la triste cerimonia del funerale
senza morto: i Malavoglia sono ridotti in miseria per la prima volta e si trovano
sulle spalle il debito dei lupini. In questo momento della vicenda – si noti – essi
hanno ancora la casa del nespolo, ma non piú la Provvidenza.
Il secondo gruppo di capitoli (V-VIII ) ha come tema la fiera lotta dei
Malavoglia per tirarsi fuori dalla voragine. Si tratta di un periodo di ripresa, che
tuttavia, proprio in quanto tale, costa il sacrificio di due vittime incolpevoli,
Mena e Alfio Mosca. Infatti, il ritrovamento della Provvidenza (cap. V ) e il suo
ritorno al mare (cap. VII ) consentono alla famiglia di perseguire due
contemporanei progetti di accasamento importante, quello di Mena con Brasi
Cipolla e quello di ’Ntoni con Barbara Zuppidda. Intanto, però, compare
Piedipapera e zio Crocifisso tramano per togliere la casa del nespolo ai
Malavoglia, e Luca parte marinaio, per sostituire ’Ntoni, che ha voluto a tutti i
costi rientrare a casa dopo la morte del padre. E compare Alfio, in conseguenza
del progetto matrimoniale di Mena, decide di partire anche lui. Il capitolo VIII si
chiude sul compianto di Mena per questa dipartita: «La poveretta piangeva cheta
cheta, colla mano sugli occhi, e se ne andò insieme alla Nunziata a pianger sotto
il nespolo, al chiaro di luna».

La vicenda stringe e precipita nei tre capitoli successivi (IX-XI ). Muore Luca
durante la battaglia navale di Lissa (1866), i Malavoglia sono costretti ad
abbandonare la casa del nespolo, si rompono i fidanzamenti (cap. IX ). I
Malavoglia ora non hanno piú la casa del nespolo, ma hanno di nuovo la
Provvidenza e lavorano duramente in mare; la tempesta però butta la barca sugli
scogli e padron ’Ntoni ne resta gravemente ferito. I Malavoglia tuttavia non si
dànno per vinti e si arrangiano in mille modi. In questo lunghissimo capitolo X si
fa in tempo anche a vedere la Provvidenza, che, tutta rattoppata da mastro Turi
Zuppiddu, riprende il mare e imbarca di nuovo i membri della famiglia
Malavoglia superstiti (compreso il vecchio e malandato ma incrollabile nonno).
Intanto però è cominciato il degrado di ’Ntoni intorno alle gonnelle della
Santuzza e all’osteria. Le difese di ’Ntoni vacillano sempre di piú e mentre gli
altri membri della famiglia continuano il loro paziente travaglio quotidiano, lui
vuole andarsene. Padron ’Ntoni e la Longa fanno di tutto per distoglierlo da tale
proposito; ma quando la mamma muore di colera, il nonno smette di lottare ed
anche ’Ntoni parte (cap. XI ). In questo gruppo di capitoli scompaiono dalla
famiglia Luca e Maruzza, e s’allontana ’Ntoni. Il pugno s’apre sempre di piú.
Anche questa volta, a registrare il doloroso evento della partenza di ’Ntoni,
interviene la sensibilità delicata di Mena alla conclusione del capitolo XI : «Come
se ne andavano ad uno ad uno tutti quelli che le volevano bene, ella si sentiva
davvero un pesce fuori dell’acqua. E la Nunziata, là presente, colle sue piccine in
collo, tornava a dire: – Cosí se ne è andato mio padre» (e in questo modo scende
sulla triste vicenda dei Malavoglia anche l’ombra della scomparsa di un altro
personaggio, tipicamente presente-assente, come il padre della Nunziata).
Nell’ultimo gruppo di tre capitoli (XII-XIV ), viene descritto l’ormai
vertiginoso crollo delle fortune della famiglia Malavoglia. Il nonno, che pure in
punto di morte aveva raccomandato ai nipoti di non vendere mai la Provvidenza,
si decide a darla via, quando rimane privo dell’aiuto di ’Ntoni. I Malavoglia,
ormai al colmo della sventura, hanno perduto sia la casa del nespolo sia la barca.
I Malavoglia non sono piú padroni: sono costretti ad andare a giornata alla
maniera dei miserabili come lo zio Nunzio e il figlio della Locca, e si può capire
quanto questo sia importante, se si tien presente l’incipit del romanzo, in cui è
stampato a chiare lettere che, «da che il mondo era mondo, all’Ognina, a Trezza
e ad Aci Castello, li avevano sempre conosciuti per Malavoglia, di padre in
figlio, che avevano sempre avuto delle barche nell’acqua, e delle tegole al sole».
’Ntoni ritorna, ma piú povero e derelitto di prima, e si mette a fare il predicatore
(cap. XII ). Comincia la fase finale del degrado della famiglia Malavoglia, che

comporta, insieme con la sfortuna e la morte, la comparsa di una sventura per
loro ancor peggiore: la vergogna. Completo è il traviamento di ’Ntoni, che si fa
mantenere dalla Santuzza. Fra ’Ntoni e il resto della famiglia
(fondamentalmente, in questo momento, il nonno e la Mena), insorgono gravi e
continui contrasti. Quando ’Ntoni è allontanato dalla Santuzza, si picchia come
una bestia con don Michele, la guardia (cap. XIII ). Ridotto alla condizione piú
bassa, ’Ntoni con i suoi compagni va sulla sciara a fare il contrabbando.
Sorpreso dalle guardie, accoltella don Michele e viene processato. Lia, accusata
di essere all’origine della vicenda a causa di una sua presunta tresca con don
Michele, fugge di casa e sparisce. Conclusione del capitolo XVI : «La sera, come
portarono il nonno nel carro, e Mena era corsa ad incontrarlo, che oramai non si
vergognava piú della gente, Lia uscí nel cortile e poscia sulla strada, e se ne andò
davvero, e nessuno la vide piú». Si noti la perentorietà di questo vero e proprio
finale: di Lia, da questo momento in poi, non arriveranno che voci; la perdizione
può essere in questo tipo di mondo solo accennata, non detta; al limite, come
nella conversazione tra fratelli nel capitolo XV , soltanto il silenzio si adatta a
questa lontananza.
Ora la rovina è completa, il pugno si è del tutto disfatto: Bastianazzo, Luca, la
Longa, sono morti; ’Ntoni è in prigione; Lia scomparsa in un alone di
perdizione; non ci sono piú né la Provvidenza né la casa del nespolo. Il capitolo
XV è nettamente distinto rispetto allo sviluppo evenemenziale di questa vicenda:
esso, infatti, ha la singolare peculiarità di segnare una conclusione e insieme un
nuovo inizio. Seguiamo gli ultimi giorni di padron ’Ntoni: a questo punto, il
povero vecchio è stato abbandonato anche dal suo fortissimo senso del valore
simbolico degli oggetti famigliari perduti e arriva a dire: «Meglio che non ci
fosse mai stata al mondo la casa dei Malavoglia, ora che i Malavoglia erano di
qua e di là». Indi, per estremo scorno, muore all’ospedale. Però, nel frattempo, le
ultime radici rimaste sotto la terra ricominciano a germogliare: Alessi e
Nunziata, come nel presagio finale del capitolo IV , si sposano e con l’aiuto umile
e paziente di Mena arrivano a ricomprare la casa del nespolo (della barca invece
non si parla piú, anzi, non si capisce nemmeno bene se Alessi sia restato
pescatore, o che altro).
Ma il capitolo XV è sovrastato, in netta controtendenza rispetto al resto dello
svolgimento del romanzo, dai ritorni di compare Alfio Mosca e di ’Ntoni reduce
dal carcere. Ambedue però constatano – e ciò invece suona netta conferma al
senso complessivo della vicenda – che anche i ritorni sono disperati e
impossibili, se la partenza un giorno fu incautamente voluta e consumata: sia

perché, come ragiona Alfio Mosca, tornare non significa mai ritrovare ciò che si
è lasciato, sia perché, come lascia intendere ’Ntoni, esistono condizioni per cui il
ritorno non può essere che sfuggevole e provvisorio, dopo che si è contribuito a
distruggerne l’essenza con il proprio comportamento. Con esemplare, anzi
straordinaria coerenza narrativa, il capitolo XV è dunque quello dell’ultima
dipartita – la morte di padron ’Ntoni all’ospedale sanziona il disfacimento del
pugno chiuso – e degli impossibili ritorni, quello di Alfio e quello di ’Ntoni;
però è al tempo stesso, come ho già detto, il capitolo di un nuovo inizio – dunque
un epilogo e un prologo insieme – con protagonisti diversi che s’affacciano e
sostituiscono quelli antichi (Alessi e Nunziata, con a fianco l’«angelo del
focolare» Mena), destinati a ripercorrere su basi nuove l’antico percorso.
Raramente una macchina romanzesca ha potuto esibire una struttura cosí
stringente con una quantità di mezzi (apparentemente) cosí ridotta.
15.6.2. Le tematiche.
15.6.2.1. Gli oggetti simbolici del racconto. La vita della famiglia Malavoglia
ruota intorno a due oggetti fisici – la casa del nespolo e la barca – che, per
l’assolutezza del rapporto con cui dai suoi componenti sono vissuti, assurgono
facilmente alla dimensione simbolica di realtà fortemente idealizzate. La casa del
nespolo è il luogo dove sono garantiti e favoriti l’unità della famiglia e
l’interscambio tra i suoi componenti; la Provvidenza è lo strumento del lavoro,
dunque la garanzia della sopravvivenza e di uno spartano benessere. Inoltre, tutti
e due sono, dalla notte dei tempi, connessi con l’esistenza stessa dei Malavoglia:
la casa del nespolo, dice padron ’Ntoni «è stata sempre dei Malavoglia» (cap. X );
la barca, addirittura – la quale del resto è «la piú vecchia delle barche del
villaggio» (cap. I ) –, è passata miticamente di generazione in generazione,
assumendo, sempre nei discorsi di padron ’Ntoni a suo nipote, la coloritura
leggendaria di un imperituro lascito famigliare: «Quando la buon’anima di tuo
nonno [che poi sarebbe suo padre] mi lasciò la Provvidenza e cinque bocche da
sfamare».
È evidente che, in presenza di un intreccio cosí profondo, i due oggetti
simbolici risultano addirittura essenziali per la buona realizzazione dell’etica del
pugno chiuso, che regola la vita famigliare; e infatti la storia narrata nel romanzo
potrebbe anche essere intesa come la storia del modo con cui i Malavoglia
avevano avuto, persero e disperatamente di sforzarono di riconquistare o la casa
o la barca o tutt’e due. Si potrebbe aggiungere che, sebbene spesso i Malavoglia

non facciano differenza tra le due, fino a considerarle come persone di famiglia
(si dice, a un certo punto, quando i Malavoglia arrancano a piú non posso per
tirarsi fuori della cattiva sorte, che «i ragazzi guadagnavano tutti, chi piú chi
meno, e la Provvidenza si buscava il pane anch’essa»), è la casa del nespolo ad
assumere in ultima istanza il valore piú risolutivo. Padron ’Ntoni, infatti, quando
si pensa giunto in punto di morte, raccomanda ai nipoti di non vendere la
Provvidenza e, con perfetta simmetria, di fare risparmi e di ricomprare la casa
del nespolo (cap. X ). Ma, verso la fine, quando l’estrema rovina è già arrivata, è
sulla casa del nespolo che si focalizza l’attenzione dell’autore e dei suoi
personaggi: sia per consentire al nonno di esprimere anche su questo punto la
sua disperata volontà di autoannientamento («Ma il vecchio scrollava il capo,
con la testa dura, e ribatteva che adesso non avevano piú bisogno della casa; e
meglio che non ci fosse mai stata al mondo la casa dei Malavoglia, ora che i
Malavoglia erano di qua e di là», cap. XV ); sia perché il sogno di una nuova unità
malavogliesca rinasce strettamente legato alla riconquista della casa del nespolo
nella prospettiva dei Malavoglia superstiti, come dice con estrema precisione
Alessi a compare Alfio: «Compreremo la casa del nespolo […] e il nonno starà
con noi. Quando torneranno gli altri ci staranno pure; e se tornerà il padre della
Nunziata [ormai divenuta sua moglie] ci sarà posto anche per lui».
15.6.2.2. L’implacabile alternanza dei casi umani. Un cosí fragile sistema di
rapporti (sociali, economici, umani), è comprensibile che sia soggetto piú di
qualunque altro alla furia devastante di quella che Verga chiama nel romanzo «la
mala sorte». Questo conferisce al racconto la sua aura malinconica, che nei
momenti culminanti diventa di profonda tristezza, di universale compianto.
Dunque, la posizione di Verga è, a ben guardare, piú elegiaca che tragica: le
sofferenze, i dolori, la disperazione sono strettamente intrecciati alle gioie, alle
consolazioni, alle speranze. Lo scrittore non vuole esasperare l’aspetto negativo
dell’esistenza umana; vuole darne, invece, una rappresentazione sincera e
veritiera, senza forzature; l’aspetto dominante è profondamente malinconico,
perché il suo sguardo si posa con attenzione dolorosa sulle «perdite» e sulle
lacerazioni, che questo ritmo vitale porta con sé, ma non ignora, al tempo stesso,
che tale ritmo comporta rinascite, ritrovamenti e insperati conforti (persino
padron ’Ntoni, dopo l’incidente quasi mortale, la lunga convalescenza e il nuovo
naufragio della Provvidenza, è contento di esserci ancora: «La sera, quando tutti
i suoi erano in casa, coll’uscio chiuso, mentre la Longa intonava il rosario, se la
godeva a vederseli vicini, e li guardava in faccia uno ad uno, e guardava i muri

della casa, e il cassettone colla statuetta del Buon Pastore, e il deschetto col lume
sopra; e ripeteva sempre: – Non mi par vero di essere ancora qui con voialtri»,
capitolo X ). Insomma, i singoli individui e le loro sofferenze scompaiono, ma la
vita nel suo insieme continua o, per meglio dire, «ritorna» (alla maniera delle
formiche, delle ostriche, ecc.).
C’è tuttavia una profonda tristezza anche in questa constatazione, una
contemplazione trepida e sconsolata dell’infelicità umana, perché ogni rinascita
lascia dietro di sé una serie di dolori, di perdite, di sciagure e di frustrazioni, e
c’è una sorta di fatalismo popolare, a cui del resto l’autore aderisce pienamente.
Con le parole semplici di compare Alfio, nel momento in cui si congeda dai
Malavoglia – momento di particolarissima tensione emotiva e sentimentale –,
Verga definisce l’eccezionale insicurezza dei destini umani, non garantiti da
nessuna regola o certezza:
Il mondo è fatto come uno stallatico [una stalla comune per le bestie di transito], che chi viene
e chi se ne va, e a poco a poco tutti cambiano di posto, e ogni cosa non sembra piú quella […]
– O bella! Perché ci vado [alla Bicocca]? E voi perché vi maritate con Brasi Cipolla? Si fa
quel che si può, comare Mena. Se avessi potuto fare quel che volevo io, lo sapete cosa avrei
fatto! – Ella lo guardava e lo guardava, cogli occhi lucenti. – Sarei rimasto qui, che fino i muri
mi conoscono, e so dove metter le mani, tanto che potrei andare a governare l’asino di notte,
anche al buio; e vi avrei sposata io, comare Mena, ché in cuore vi ci ho da un pezzo, e vi porto
meco alla Bicocca, e dappertutto ove andrò. Ma questi ormai sono discorsi inutili, e bisogna
fare quel che si può. Anche il mio asino va dove lo faccio andare.
(cap. VIII ).

«Il mondo è uno stallatico», «si fa quel che si può», «bisogna fare quel che si
può»: e «anche il mio asino va dove lo faccio andare « («anche il mio asino»,
ossia, come lui medesimo) vuol dire che anche gli uomini vanno dove qualcuno
li fa andare, ignari come l’asino di compare Mosca di dove vanno e del motivo
per cui ci vanno.
Perfettamente simmetrica rispetto al discorso di Alfio Mosca intorno al suo
asino è del resto la triste riflessione di padron ’Ntoni sulla recente scomparsa di
suo figlio Bastiano: «Egli è andato, perché ce l’ho mandato io, ripeteva padron
’Ntoni, come il vento porta quelle foglie di qua e di là, e se gli avessi detto di
buttarsi dal fariglione con una pietra al collo, l’avrebbe fatto senza dir nulla»
(IV ). Questa è la vera essenza – nichilistica e distruttiva – della storia dei
Malavoglia.

15.6.3. Lingua e stile. Quel che vorrei cercare di far capire è che all’impasto
davvero eccezionale di punti di vista, tematiche, psicologie, e al singolarissimo
rapporto che quest’opera istituisce fra l’Autore e i Soggetti trattati, corrisponde
un’altrettanto eccezionale soluzione linguistico-stilistica. Anche questa cosa
difficile potrebbe essere resa in maniera semplicissima: non esiste un’altra opera,
né allora né poi, che sia scritta come I Malavoglia. E anche questa affermazione,
apparentemente esagerata, dev’esser presa invece nel suo senso piú letterale.
Proprio perché la materia rappresentata si fissa indelebilmente – come poche
altre volte nella storia è accaduto – nel tessuto linguistico-stilistico del racconto,
non ci si può stupire che i due studiosi, che hanno gettato piú luce su questo
aspetto dei Malavoglia, siano due linguisti e critici dello stile: Giacomo Devoto
(1897-1974) e Leo Spitzer (1887-1960). Partiremo da alcune loro considerazioni
per dire la nostra anche su questo punto decisivo.
Giacomo Devoto utilizza nell’analisi del racconto malavogliesco la nozione
di «piani del racconto», proponendo di adottare a questo proposito le «nozioni,
classificatorie ma già legittime in campo critico, di liricità, drammaticità,
eticità». Ora, mentre nella tradizione narrativa classica (Manzoni), tali piani
rimangono accuratamente distinti, e in quella analitica, moderna (Proust),
vengono ricondotti rigorosamente all’unicità del punto di vista dell’autore, nei
Malavoglia di Verga (non certo nel Mastro-don Gesualdo, come vedremo), il
racconto, secondo il Devoto, «al di fuori dell’io narratore», si dispone «su piani
tali», per cui alla visione diretta della realtà narrata si contrappone, non la
trasfigurazione operata dalla memoria del narratore, ma il filtro dovuto a singoli
personaggi del racconto («attori») o a una collettività («coro»). Precisa Devoto:
«Si tratta in questi casi non già di “piani espressivi” che dipendono da un
variabile atteggiamento del narratore: ma di piani stilistici, su cui il narratore
dispone, a suo giudizio, la sostanza espressiva del suo immutabile io».
Vediamo ora cosa invece ne pensa Spitzer. La critica di Spitzer a Devoto
consiste essenzialmente nel contestare che possa esser considerata prova
dell’originalità di Verga l’assunzione di piani diversi del racconto, perché
l’«alternarsi di discorsi diretti, indiretti, indiretti liberi» sarebbe già del tutto
presente nel modello «classico» della narrazione. D’altra parte, l’analisi accurata
da parte dello Spitzer degli esempi addotti da Devoto lo porta alla conclusione
che tutti «debbono essere considerati come discorsi indiretti liberi, o per usare il
termine tedesco introdotto da Lorck, erlebte Rede». Al pluralismo devotiano
Spitzer tende perciò a sostituire una sorta di monismo stilistico, che tende a
diventare formula interpretativa dell’intera struttura dell’opera. Infatti, neanche

l’erlebte Rede potrebbe essere considerata in sé e per sé parte e spiegazione
dell’originalità della narrazione malavogliesca, perché tutt’altro che ignota ai
«romanzieri classici italiani» come pure a «tutti i grandi romanzieri francesi
dell’Ottocento». È dunque un caso particolarmente avvolgente e
onnicomprensivo di erlebte Rede quello che va preso in considerazione a
proposito dei Malavoglia: infatti,
l’originalità della tecnica del Verga dei Malavoglia consiste […] nella filtrazione sistematica
della sua narrazione di un romanzo intero, dal primo all’ultimo capitolo, attraverso un coro di
parlanti popolari semi-reale (in cui il parlato potrebbe essere realtà effettiva ma non si sa
davvero se lo è) che si aggiunge alla narrazione a mezzo di discorsi e gesti.

Cosa si può aggiungere, o correggere, di fronte ad analisi, che, quand’anche
colgano solo una parte della verità, si presentano indubbiamente cosí acute e
penetranti? A me pare – e in questo modo tengo molto conto delle opinioni sia
dell’uno sia dell’altro – che il tanto lodato «coro» degli abitanti di Aci Trezza sia
soltanto una delle componenti stilistiche di questa prosa, allo stesso modo che il
«popolo» del villaggio è soltanto uno dei componenti di questo universo
narrativo, non solo non in grado di riassorbire in sé il punto di vista della
«famiglia» Malavoglia ma addirittura in taluni casi contrapposto ad essa, fino a
una situazione di lacerazione vera e propria (altra polarità: comunità-solitudine,
vox populi – voce o pensiero solitari). Tenendo conto di questo, è evidente che
l’interpretazione devotiana coglie, se non altro, molto piú da vicino un problema
reale: quello della compresenza nel romanzo di voci diverse, corrispondenti alle
ottiche diverse, di cui l’autore si è servito per «vedere» e poi «dire» una materia
cosí nuova, complessa e difficile.
La «pluralità delle voci» costituisce dunque il «peculiare» del racconto
malavogliano.
Se le cose stanno cosí – se cioè la prosa dei Malavoglia è una combinazione
di punti di vista e conseguentemente di livelli stilistici –, la domanda veramente
importante che ci si deve porre è: cosa tiene insieme tali diversità, al tempo
stesso prescegliendo di volta in volta il punto di vista da privilegiare? La mia
risposta è la seguente: l’unicità sostanziale del racconto è garantita al Verga
dall’assunzione di una categoria come quella del distanziamento, che nel tono
favolistico dell’apertura e della chiusura e di molte altre parti del romanzo trova
l’espressione piú adeguata. La storia dei Malavoglia è narrata come se si
trattasse di una favola o comunque di una storia molto allontanata nel tempo e

nello spazio: la storia davvero, di un «altro mondo» (come il cartone di
Fantasticheria del resto lasciava presagire). Le questioni di tipo realistico –
cronologie, successione degli avvenimenti, verosimiglianza dei caratteri, aspetti
fisici dei personaggi, ecc. – sono respinte in secondo piano, senza tuttavia
perdere verità.
Come accade nelle favole, gli sbalzi di tonalità e la molteplicità dei livelli non
solo non sono fuori luogo ma sono naturali: se non ci fossero, il racconto
sarebbe men vero. Da questo punto di vista è certamente giusto dire che, come in
altri grandi classici della narrativa moderna, anche nei Malavoglia c’è il discorso
diretto, c’è il discorso indiretto, c’è il discorso indiretto libero. Quel che cambia,
ed è unico e inimitabile, è il grado della miscelazione e dei suoi interni e
cangianti equilibri. Ma quello che tiene insieme il tutto – e che, per usare la
terminologia di Devoto, non è né tragico né lirico né drammatico – è il livello
epico e fantastico, da saga popolare, su cui Verga è riuscito a tenere dall’inizio
alla fine il racconto (magari con qualche caduta qua e là), senza tuttavia
rinunciare in nessun modo a una pluralità di approcci stilistici, che tenesse conto
delle diversità interne alla materia stessa.
Tenendo conto dei maldestri punti di partenza – i romanzi giovanili e della
prima maturità – forse si potrebbe dire dei Malavoglia, come di Pinocchio, che è
un capolavoro frutto del caso. Di certo è un capolavoro: l’opera piú importante
uscita dalla testa di un italiano nei quattro-cinque decenni seguiti alla riconquista
dell’unità nazionale. Sarebbe ora che, superati conflitti e diatribe anacronistici,
ce ne rendessimo conto a pieno.
15.7. «Mastro-don Gesualdo».
Nell’apprezzamento di un testo letterario – soprattutto quando ci troviamo a
livelli molto alti – entrano in gioco numerosi fattori, fra i quali occupa un posto
di rilevante importanza anche com’è «fatto» il lettore, che osserva, giudica ed
esprime un suo personale punto di vista, non sempre del tutto riducibile a
parametri puramente oggettivi (e di conseguenza tutti perfettamente
dimostrabili). Quest’avvertenza «metodologica» serve a spiegare perché a me I
Malavoglia siano sempre apparsi un «capolavoro» (come testé si è cercato di
dimostrare) e Mastro-don Gesualdo un «grande romanzo». Un «grande
romanzo» non può essere un «capolavoro»? Certo che sí. Solo che nel caso in
questione I Malavoglia sono un «capolavoro» e Mastro-don Gesualdo resta un
«grande romanzo»: cioè, un’opera, che rappresenta un’applicazione di alto
livello di un «modello narrativo» diffusamente presente nella tradizione

realistico-naturalistica europea di quegli anni. È un «grande romanzo»; ma,
insieme, sta nella «norma». È, cioè, per dirla un po’ banalmente, un «grande
romanzo normale». Con gli aggiustamenti del caso, dovuti all’ambientazione
siciliana (e non parigina) e ai caratteristici elementi della poetica (ottica)
verghiana, già descritti in precedenza, e anche qui presenti, anche se non sempre
operanti.
15.7.1. Ragioni del titolo, trama e struttura. Dopo l’innovazione
rappresentata dai Malavoglia, si torna, come si vede, a un titolo il quale,
identificandosi nella figura assolutamente centrale del racconto, individua anche
un diverso andamento narrativo: il «coro» e le «voci», che in parte residuano,
vanno sullo sfondo; la vicenda si svolge tutta intorno al protagonista. Per giunta,
quel nome che diventa un titolo contiene già in sé un pezzo della storia. La
strana associazione: «Mastro-don» sta a significare infatti l’evoluzione avvenuta
nei caratteri del protagonista nel corso della vicenda. Gesualdo – che fa Motta di
cognome – prima è un poveraccio venuto dal nulla, che a forza di fatiche e di
rinunce mette su quel che oggi si definirebbe un’«impresa edile»: perciò
conquista il titolo di «mastro». Costruita su quell’insolita base un’enorme
fortuna, ha diritto al titolo dei signori: «don». Ma siccome il passato non si
cancella, ecco che la gente, mettendo insieme i due aspetti di quella personalità,
lo chiama «mastro-don». E il protagonista, in effetti, da quel momento in poi, un
po’ si comporta da «mastro», un po’ da «don».
Verga ci lavorò, intensamente e duramente, dal momento della pubblicazione
dei Malavoglia, 1882, a quello della pubblicazione di Mastro-don Gesualdo,
1889: sette lunghi anni di stesure, ripensamenti, correzioni (di cui oggi
l’edizione critica a cura di G. Mazzacurati, Einaudi, 1992, rende conto).
I grandi romanzi francesi contemporanei sono quasi tutti distribuiti in «parti»
(La terre, cinque parti; Germinal, sette parti; Madame Bovary, tre parti, ecc.); si
tratta della medesima tecnica utilizzata nel Mastro-don Gesualdo, composto da
ventuno capitoli, raggruppati in quattro parti (altro elemento di «normalità»). È
evidente che le «parti» identificano e organizzano sotto-insiemi narrativi, dotati
secondo l’autore di qualche senso e di una qualche autonomia rispetto all’unità
complessiva del romanzo. La rinuncia a questo criterio di partizione aveva
accentuato nei Malavoglia i caratteri di una narrazione che corre velocemente
dall’inizio alla fine, seguendo una traiettoria volutamente rapida ed essenziale
(che potremmo definire, coerentemente con quanto ne abbiamo scritto,
«rapsodica»). Questo effetto è sottolineato anche dalla relativa brevità dei

Malavoglia, all’incirca di un terzo minore rispetto al Mastro-don Gesualdo. Con
il Mastro torniamo dunque, anche da questo punto di vista, a uno schema
romanzesco in quel momento ormai classico.
Questa disposizione della trama rende piú facile l’individuazione della
struttura dell’opera, perché in un certo senso la fa propria. Nella prima parte
(sette capitoli), è narrata la faticosa ascesa di Gesualdo, che assurge a poco a
poco a una considerevole potenza economica. A quel punto gli si suggerisce di
sposare Bianca, discendente da una famiglia di antica nobiltà, completamente
rovinata, la quale ha avuto una relazione con un suo giovane congiunto,
appartenente a una famiglia benestante, da cui aspetta un figlio. In questo modo
Gesualdo spera di inserirsi nel contesto della «buona società», per trarne
vantaggi: cosa che avviene, ma tra mille difficoltà e dispiaceri, e non senza
qualche aperta manifestazione di disprezzo.
Nella seconda parte Gesualdo s’impegna ad affittare le pingui terre del
comune e getta scompiglio nella «buona società» con l’entità delle sue offerte (le
terre, secondo un’antica consuetudine, si davano all’asta). Iniziano i torbidi del
1821 e Gesualdo s’affilia per interesse alla carboneria, dove incontra molti
notabili del paese, con i quali fa lega. Bianca partorisce una bambina, Isabella.
Altre storie di paese si svolgono sullo sfondo.
Nella terza parte, Gesualdo continua ad ammassare ricchezze. Isabella, contro
il parere della madre, viene inviata in collegio per ricevere l’educazione propria
del suo rango (Verga utilizza qualche elemento di Storia di una capinera, come
meglio si vedrà dallo svolgimento della vicenda). Scoppia il colera (1837) a
Palermo: Gesualdo riporta la moglie e la figlia nella loro casa di campagna per
sfuggire al flagello. Qui Isabella si innamora del cugino Corrado, povero come
tutta la sua famiglia. Isabella e Corrado fuggono insieme per costringere il padre
ad acconsentire al loro matrimonio. Ma Gesualdo è inflessibile: fa arrestare
Corrado e cerca un marito di alto livello sociale per sua figlia (la quale, d’altra
parte, è ormai «disonorata»). Lo trova in un prestigioso componente
dell’aristocrazia palermitana, il duca Gargantas di Leyra, nobilissimo e spiantato.
Il matrimonio – nonostante la disperata resistenza di Isabella – si fa.
Nella quarta parte inizia la rovina. Il duca di Leyra si mangia la dote di
Isabella e insieme con essa, a poco a poco, i beni di Mastro-don Gesualdo.
Questi, sempre piú solo e avvilito, viene colpito da un terribile male. Quando i
medici non gli dànno piú speranze, si lascia andare ad atti di disperazione, come
colpire le sue bestie e le sue piante (Mazzarò, ne La roba). Si lascia persuadere a
trasferirsi nel principesco palazzo della figlia a Palermo, dove però scopre che

ogni rapporto con Isabella è ormai per lui impossibile, dopo quanto è accaduto.
Sempre piú disperato, Gesualdo muore solo, nelle mani dei servi, che lo
disprezzano per le sue umili origini.
15.7.2. Tematiche. La storia di Gesualdo è la storia di un’ascesa, di
un’affermazione sociale e di un prepotente protagonismo, che si evolve
lentamente nella caduta, nella sconfitta, nella disperazione e nell’inevitabile
tramonto.
Il pessimismo verghiano, in un certo senso, si accentua e si radicalizza ancor
di piú. Il destino del protagonista è tragico. La sua vitalità sociale e la sua fame
economica, per affermarsi, distruggono qualsiasi affetto intorno a loro. La
vicenda sentimentale di Gesualdo – se cosí la si può definire – si svolge fra una
doppia coppia di amori innocenti, brutalmente infranti dalla «ragione
economica»: quella fra la moglie Bianca e il cugino Niní Rubiera; e quella fra la
figlia Isabella e il cugino Corrado La Gurna. In ambedue le vicende – quella che
apre l’azione e quella che la chiude – il caso assegna a Gesualdo il compito
d’intervenire con la violenza, peraltro da lui inavvertita e inconsapevole, della
sua fortuna, per spezzare i vincoli sentimentali precedentemente creatisi. La
storia si ripete: la protagonista femminile – Bianca, Isabella – viene costretta a
imboccare la strada del matrimonio di convenienza, che rende impossibile quella
del matrimonio d’amore. La ricchezza, invece d’essere una fortuna, si rivela una
maledizione. In ambedue i casi Gesualdo raggiunge i suoi scopi; sposando
Bianca; facendo sposare Isabella al candidato da lui prescelto. Ma intorno non
resta che un deserto di rovine e sofferenze.
Al motivo economico, dominante – alla fin fine la storia di Gesualdo è quella
di un povero che diventa borghese – s’affiancano dunque i motivi dell’infelicità
e del dolore: evidentemente, anch’essi quasi inevitabili. C’è una sorta di legge
ciclica – appunto – nel Mastro-don Gesualdo: chi sale, è inevitabile che cada. E
sia l’ascesa sia la caduta comportano inevitabilmente infelicità e dolore. «Cosí
va il mondo», ripete spesso Gesualdo, a sé e agli altri. E il mondo non contempla
né affetti sicuri né speranze riuscite. Si potrebbe dire che l’unico sentimento
pieno e disinteressato, e al tempo stesso duraturo, sia quello provato per
Gesualdo dall’umile Diodata, con cui lui s’era accompagnato prima del
matrimonio con Bianca e con cui aveva fatto dei figli. Ma è anch’esso un
sentimento che può risolversi solo nel dolore. Diodata è l’ultima ad
accompagnare piangendo Gesualdo, che lascia il paese per andare a morire nel
dorato carcere palermitano.

15.7.3. Lingua e stile. La prosa di Mastro-don Gesualdo è assai piú compatta
e uniforme di quella dei Malavoglia: assai vicina a quell’ideale di narrativa
precisa, documentata e tutta risolta, che era nei programmi di massima della
corrente realistico-naturalistica.
Anche le aperture al parlato popolare, certo non frequenti come nei
Malavoglia, dove costituivano quasi la componente fondamentale del tessuto
narrativo, sono inserite sapientemente nel tessuto compattamente documentario
di tale prosa (come, ad esempio, nel caso dei proverbi, che fioriscono spesso
sulle labbra di Gesualdo, e non solo).
Da questo punto di vista – per tornare a usare le categorie scaturite, per cosí
dire, dall’analisi dei Malavoglia – qui il protagonista è uno solo, Gesualdo, e una
sola la voce narrante, quella dell’Autore. Questa singolare, ferma unicità del
«punto di vista» porta come conseguenza la singolare, ferma unicità del risultato
stilistico-espressivo. Anche da questo punto di vista il Mastro si distingue nel
panorama della narrativa italiana contemporanea: è il piú compatto e omogeneo
romanzo di quella stagione (cosí come I Malavoglia erano stati il piú
diversificato e singolare).
15.8. L’ultima produzione.
Negli anni successivi all’89, Giovanni Verga continuò a pubblicare novelle
(di argomento differenziato e talvolta disomogeneo), che poi raccolse nei volumi
I ricordi del capitano d’Arce (1891) e Don Candeloro e C.i (1894). Svolse anche
attività teatrale (i drammi La lupa, In portineria, Cavalleria rusticana). Il testo
piú interessante è, nella sua duplice versione, drammatica e romanzesca, Dal tuo
al mio (1903 e 1905). Si tratta – detto molto in sintesi – della storia di un umile
operaio delle zolfare, che, avendo sposato la figlia del padrone, difende la
proprietà acquisita come fosse la sua (in precedenza, era stato socialisteggiante e
capopopolo). Verga ora ha anche alle spalle le vicende dell’aspro conflitto
sociale di fine secolo, nel quale aveva sposato senza esitazioni, coerentemente
con le sue opinioni di sempre, la causa dell’unità nazionale e del diritto
proprietario. Cosí lui, che non lo aveva fatto mai, scrive un pezzo di tendenza:
amaramente rinunciatario rispetto alle ragioni del popolo miserabile e oppresso,
che in precedenza aveva rappresentato, senza nessuna concessione populistica,
ma con una sorta di affettuosa e malinconica comprensione.
Ma il problema critico piú serio degli ultimi anni è capire come mai
abbandonasse la stesura del «Ciclo dei vinti». La risposta piú ovvia è la
stanchezza: nel ’90 Verga aveva cinquant’anni, un’età già abbastanza avanzata

per quei tempi, ed era reduce dell’enorme fatica della stesura del Mastro-don
Gesualdo. Si può avanzare però un’altra ipotesi, piú critica. Con La duchessa di
Leyra, e ancor piú con i romanzi successivi, L’onorevole Scipioni e L’uomo di
lusso, Verga sarebbe rientrato in quelle tematiche e fra quegli ambienti, che
aveva praticato senza grande successo fino a vent’anni prima (Tigre reale, Eros,
ecc.). Può darsi che abbia avvertito la difficoltà di applicare i suoi piú recenti,
straordinari modelli narrativi a quelle materie cosí discordanti da essi. E che
abbia rinunciato in partenza all’enorme dispendio di energie che gli sarebbe
costata questa nuova riconversione. Alla sconfitta proletaria e a quella del
«neoborghese» non si aggiunse cosí la rappresentazione di quelle delle classi
alte. Peccato. Negli stessi anni – per riprendere il confronto operato da
Pirandello – Gabriele D’Annunzio ne tesseva nei suoi libri non la critica ma
l’apologia.
16. Il decennio ’90.
In una prospettiva storica rigorosa, l’ultimo decennio del secolo andrebbe
isolato dal contesto piú generale di questo capitolo e studiato a parte. Anche se
noi non ci spingiamo fino a questo, vorremmo che se ne tenesse conto nella
comprensione degli eventi. I motivi di questa distinzione, all’interno della
periodizzazione prescelta (1870-1900), sono sia d’ordine storico-culturale sia
d’ordine storico-sociale sia d’ordine storico-politico. Cerchiamo di vederli in
maniera sintetica e al tempo stesso sufficientemente chiara.
16.1. Una fase di transizione.
Se guardiamo agli autori, alle opere e alle date che abbiamo finora esaminato,
non facciamo fatica a renderci conto che molte cose, molti protagonisti e molte
tendenze in quest’ultima fase vanno cambiando: fino al punto di determinare
nuovi bisogni, nuove attese e un nuovo clima.
Carducci e Verga, pur vivi e vegeti, a quella data (1890), hanno ormai
pubblicato le loro opere maggiori; stanno sulla scena come dei Numi tutelari, piú
che come figure d’immediato riferimento. Per giunta, Carducci, accettando
proprio nel ’90 la nomina a senatore, sanciva il proprio passaggio al campo
monarchico-conservatore: il che gli scatenava contro le proteste dei radicali e dei
socialisti e liberava molte energie in altre direzioni. Il verismo nel ’90 esaurisce
la sua vitalità di movimento, anche se appaiono ancora, senza dubbio, opere di

grande rilievo ad esso ispirate (I Viceré, 1894; Il marchese di Roccaverdina,
1901). Altre tendenze anche nella narrativa si fanno avanti.
Sull’altro versante le Myricae di Pascoli appaiono nel ’91; Il fanciullino nel
’97. D’Annunzio, che all’inizio del decennio può vantare già
un’abbondantissima produzione, frutto della sua straordinaria precocità, pubblica
nel ’92 Giovanni Episcopo e L’innocente, nel ’93-’94 Il trionfo della morte e Il
poema paradisiaco, nel ’96 Le vergini delle rocce, nel 1900 Il fuoco. Ci vuol
poco a individuarlo come uno dei nuovi, grandi protagonisti in ascesa.
La rivista «Il Convito» (1895-1900), fondata e diretta da Adolfo De Bosis
(1863-1924), espresse a pieno questa rivolta estetizzante contro le tendenze
positivistiche precedenti (vi collaborarono sia Pascoli sia, soprattutto,
D’Annunzio).
Talvolta bisogna ricorrere agli autori cosiddetti «minori» per afferrare meglio
il segno d’un mutamento. In questo caso faremo il nome di Alfredo Oriani
(1852-1909), romagnolo purosangue, oggi, appunto, considerato non
ingiustamente «minore», allora contraddistinto da una grande fama, soprattutto
negli anni dopo la sua morte, e per tutto il primo Novecento.
Nei suoi romanzi, soprattutto in quelli dell’età matura (Gelosia, 1894; La
disfatta, 1896; Vortice, 1899; Olocausto, 1902), egli registra già un momento di
crisi della narrativa d’impianto veristico, ma piú per un interno impulso
d’insofferenza e di ribellione che non per una scelta consapevole e meditata: i
suoi soggetti sono tratti da una piccola vita provinciale tormentata dalle
ambizioni insoddisfatte, dalla incresciosa sopportazione di un grigiore
quotidiano senza scampo (con curiose anticipazioni tozziane), dalle
manifestazioni di un’inquietudine torbida e confusa (che è nell’autore prima che
nei suoi personaggi).
Ma è nella sua produzione etico-politica che si coglie, con maggior chiarezza,
il senso di un passaggio davvero fondamentale. In Fino a Dogali (1889, sul
significato del titolo cfr. infra, cap. I , par. 16.3.), La lotta politica in Italia (1892)
e, soprattutto, La rivolta ideale (1908), l’Oriani, che era stato radicale,
repubblicano e garibaldineggiante, sviluppò le sue tesi in senso fortemente
nazionalistico e conservatore. Il fatto è che – per usare le sue parole – «la patria
preesiste sempre allo Stato», «dura eterna», è una «unità costante nel tempo e
nello spazio», «è l’origine e il fulcro di ogni vita individuale».
Oriani raccoglieva la lezione dell’hegelismo meridionale nelle sue
componenti piú di destra (De Meis) e la traduceva in un messaggio vecchio e

tradizionalista, e al tempo stesso aggiornato e traumaticamente rinnovatore. La
critica della società borghese moderna – per esempio nelle sue componenti
capitalistico-industriali – preludeva a un pressante richiamo alle ragioni
profonde dell’«essere italiano». In un certo senso, e in un certo modo, riviveva
con lui la tematica del «primato» (come abbiamo visto, non era il solo a farlo in
quegli anni).
Piú giú delle istituzioni, piú giú della stessa storia civile, si sarebbe potuto
raccogliere un messaggio misterioso, fatto di resistenza, di forza e di genio, su
cui era legittimo sperare che si fondasse una nuova dominazione italiana nel
mondo:
Il popolo italiano […] era tutto nella profondità della razza, che le infusioni barbariche
avevano ringiovanita, la sua antica potenza di creazione durava ancora nella servitú. Nulla
aveva potuto esaurirla; il genio popolare creò i comuni le signorie i principati le grandi
repubbliche di terra e di mare, le nuove arti, la moderna legislazione. Popolo grande per
individui, nella individuazione del suo federalismo superò forse quello della Grecia, ma con
questa magnifica superiorità che l’idea universale di Roma e l’idea cattolica del papato ne
facevano sempre, attraverso il dolore di tutte le tragedie e l’umiliazione di tutte le sconfitte, un
popolo di padroni.

Ammirato dai pensatori conservatori italiani del primo Novecento, fra i quali
Benedetto Croce gli riconosceva il merito d’aver fatto oggetto di «disprezzo» il
«positivismo», il «darwinismo» e «l’evoluzionismo naturalistico», Oriani entrò
da subito nel catalogo degli antenati del nascente movimento fascista e Benito
Mussolini, dopo la presa del potere, ne curò l’Opera omnia (30 volumi, apparsi
fra il 1923 e il ’33).
16.2. Le lotte sociali e il pensiero socialista e marxista.
L’altro corno del dilemma, in questa specie di divaricazione assunta
dall’opinione pubblica italiana, che tende a manifestarsi nel corso del decennio
’90 fra un’Estrema destra e un’Estrema sinistra, ambedue in corso di
rafforzamento, fu rappresentato dalla imponente crescita delle lotte sociali e
sindacali e dal tentativo di alcuni gruppi intellettuali, d’origine ovviamente
borghese, di dar loro una cultura e una teoria.
A un filone, diciamo classico, d’origine positivistico-progressista, s’ispirò
originariamente la cultura del neonato Partito socialista, che fu, per almeno

vent’anni, fondamentalmente pragmatica e riformista (come date e richiami
dimostrano).
«Cuore e Critica» (tanto per tornare a una formula di sapore deamicisiano) si
chiamava la rivista d’ispirazione democratico-sociale, fondata nel 1887 da
Arcangelo Ghisleri, allievo di Cattaneo, proveniente dagli ambienti della
Scapigliatura politica e della Sinistra democratica lombarda, e sempre piú
influenzata da Filippo Turati (1857-1932), anche questi nella prima giovinezza
non alieno da simpatie scapigliate, e divenuta poi nel 1891, sotto la direzione di
quest’ultimo, la «Critica sociale», la piú importante rivista teorica e di studi del
socialismo italiano (durò ininterrottamente fino al 1926, quando fu soppressa dal
fascismo). Ricorderò – appunto per la completezza del quadro – che l’adesione
del vero autore di Cuore, Edmondo De Amicis, al socialismo, si verificò nel
1890.
Solidarismo nei confronti dei ceti popolari, culto di virtú individuali non
dissimili da quelle condivise dai ceti borghesi progressisti, rivendicazione di
valori (l’Umanità, il Progresso, la Giustizia) di lontana origine rivoluzionarioborghese, che permettevano di legare senza soluzioni di continuità la nascente
ribellione delle masse popolari alla tradizione del pensiero radicale e giacobino –
son questi i tratti dominanti dell’iniziativa culturale socialista in questo periodo,
che diede i suoi frutti migliori nell’analisi critico-empirica di particolari
situazioni di privilegio e d’oppressione da confutare e da abbattere e
nell’elaborazione degli strumenti concettuali e di studio adeguati a fondare una
politica di riforme. Su queste basi riuscí a sottrarre all’egemonia dei grandi
gruppi borghesi strati cospicui d’intellettuali (soprattutto maestri di scuola,
insegnanti, avvocati), che costituirono spesso i «quadri» del nascente
movimento.
Di ben altra portata teorica fu il tentativo operato da Antonio Labriola (18431904) di saldare il socialismo nascente a una visione del mondo rigorosamente
fondata in termini storici e filosofici. Anche Labriola, certo, può essere
considerato un momento nella storia ben piú complessa di un gruppo
intellettuale come quello hegeliano di Napoli, e tuttavia la sua ambizione non si
limitava semplicemente a una prosecuzione e a un adattamento di quelle
posizioni precedenti, ma intendeva giungere fino a dare, con una corretta lettura,
l’interpretazione autentica del marxismo. Nei suoi due importantissimi saggi, In
memoria del «Manifesto del Partito Comunista» (1895) e Del materialismo
storico (1896), egli usava infatti la propria profonda conoscenza di Hegel per

riscoprire e mettere a nudo la supposta matrice hegeliana della dottrina marxista,
la quale perciò viene da lui interpretata come una generale e organica concezione
della storia, come chiave per la comprensione di tutti i fenomeni riguardanti la
vita sociale e individuale, e insieme come strumento capace di indicare le leve e
le forze portanti di una modificazione profonda della realtà sociale.
Il marxismo inteso come «materialismo storico» non è perciò ai suoi occhi
soltanto un insieme di suggerimenti disgregati tenuti insieme dalla fiducia
evoluzionistica nel progresso dell’uomo, bensí anche e soprattutto un metodo
d’interpretazione del mondo strettamente collegato a una visione complessiva
delle leggi obiettive, materiali, che ne regolano lo sviluppo: è dunque, oltre che
politica e azione, anche teoria e cultura, pensiero che trasforma il mondo ed è
esso stesso mondo, realtà in trasformazione.
Il pensiero di Labriola è essenziale per capire sia certi successivi sviluppi del
pensiero idealistico meridionale (la riflessione filosofica di Benedetto Croce
ripartí da lí); sia, soprattutto, il complesso formarsi del pensiero socialista e
comunista nel corso del Novecento (senza Labriola, non ci sarebbe stato Antonio
Gramsci).
16.3. La crisi di fine secolo.
Verso la fine del decennio ’90 precipitano in maniera catastrofica molte delle
ragioni di crisi che avevano caratterizzato questa prima fase unitaria, e che noi ci
siamo sforzati di volta in volta di segnalare.
Sulle spalle del ceto politico di governo pesava intanto (1892-1893) il
gravissimo scandalo della Banca Romana, che si scoprí aver stampato
clandestinamente diversi milioni di lire abusive per coprire la propria situazione
debitoria, determinata anche dalla pratica ormai ampiamente invalsa di
finanziare politici e gruppi politici (pare lo stesso Crispi), al di fuori di ogni
controllo. Il governo Giolitti, allora in carica, fu travolto dallo scandalo e dovette
dimettersi. Per la prima volta nell’Italia contemporanea si parlò di «questione
morale».
A questa situazione d’inquietudine e di disagio Francesco Crispi, tornato al
governo, tentò di reagire, accentuando, anche con leggi speciali, l’azione
repressiva del governo nei confronti dei movimenti socialisti e sindacali e al
tempo stesso sviluppando la nascente politica coloniale dell’Italia. Ma su
ambedue i terreni le cose andarono malissimo.
In Sicilia il movimento dei «fasci operai», che faceva perno soprattutto sui
lavoratori, molto numerosi e assai malpagati, delle zolfare, ma si allargava anche

a consistenti strati contadini, diede luogo a torbidi e a vere e proprie
manifestazioni insurrezionali (1893-94). Altrettanto accadde in Lunigiana, dove i
lavoratori del marmo, colpiti da una grave crisi del settore, realizzarono forme di
lotta anche violenta. In ambedue i casi la repressione poliziesca e militare fu
assai dura e si prolungò in una serie di processi politici. Nel 1894 Crispi arrivava
a sciogliere il Partito socialista, accusato d’essere un movimento sovversivo.
Frattanto, anche la politica d’espansione coloniale conosceva gravi rovesci. I
tentativi di penetrare dall’Eritrea in Etiopia – un Impero statualmente ben
definito e con un proprio vasto esercito, anche se d’impianto tribale – si
conclusero con una serie di dolorosi insuccessi: a Dogali (1887) il colonnello De
Cristoforis fu sconfitto e massacrato con i suoi cinquecento uomini; all’Amba
Alagi il colonnello Toselli fu battuto e ucciso da forze soverchianti (1895);
subito dopo seguí la battaglia di Adua (1 marzo 1896), dove l’intero nostro
esercito, guidato dal generale Barattieri, fu sconfitto dalle soverchianti armate
abissine, al comando dello stesso imperatore d’Etiopia, Menelik.
La disfatta di Adua ebbe ripercussioni pesantissime in Italia e provocò la
caduta del governo Crispi: gli subentrò un governo Rudiní, d’ancor piú marcato
orientamento conservatore. Nell’aprile del 1898, a causa dei bassissimi salari e
dell’elevato tasso di disoccupazione, scoppiarono manifestazioni e tumulti in
Romagna, nelle Puglie, nelle Marche, in Campania, in Toscana. Ai primi di
maggio il movimento di lotta esplose anche in Lombardia e a Milano. Il governo
Rudiní pose lo stato d’assedio in Lombardia e in Toscana e vi istituí tribunali
militari. La repressione a Milano, guidata dal generale Bava Beccaris, fu
durissima: vi furono decine di morti e i tribunali militari inflissero pene
estremamente severe e sproporzionate (Turati, accusato di aver preparato
l’«insurrezione», fu condannato a dodici anni). Sembrò che il paese dovesse
sfasciarsi: che l’Italia, solidale e interclassista, vagheggiata solo pochi anni
prima nel libro Cuore di De Amicis, fosse destinata a non mai realizzarsi.
Questo capitolo, iniziato ottimisticamente con la «nascita di una nazione»,
avrebbe potuto concludersi, come si vede, con la «crisi di una nazione». Si
potrebbe osservare che, sebbene i motivi di disunione fossero arrivati, come
abbiamo visto, a un punto limite, da nessuna delle parti in conflitto si mise in
discussione l’assetto unitario recentemente conseguito dallo Stato italiano. La
«questione sociale» era uguale dappertutto, non avrebbe avuto senso invocare la
separazione del Lombardo-Veneto o della Toscana dal resto del paese per
meglio combatterla. Anzi: i socialisti erano «internazionalisti», non localisti, e si
battevano se mai per conseguire una piú vasta unità sopra-nazionale.

Di fronte ai pericoli estremi corsi, il paese invece riuscí, sia pure a fatica, a
reagire. Caduto il ministero Rudiní, gli subentrò un governo guidato da un
generale, Luigi Girolamo Pelloux (1839-1924), savoiardo e strettamente legato
alla corona. Ma, sciolte le Camere, le elezioni politiche del giugno 1900
rafforzarono, contro tutte le previsioni, le posizioni dell’Estrema sinistra in
Parlamento: ciò rese possibile e necessaria una svolta in senso liberale e
riformatore della politica italiana. L’Italia contemporanea entrava in una nuova
fase della sua storia (di cui parleremo nel capitolo successivo).
Ma, prima che il secolo davvero si concludesse, un fatto drammatico arrivò a
suggellare quasi simbolicamente questa fase difficile e traumatica. Il sovrano
Umberto I era stato spesso accusato d’intervenire nella formazione e nella
politica dei governi italiani in senso decisamente conservatore e autoritario. Nel
1898, a conclusione delle dure giornate milanesi, aveva insignito della croce di
grande ufficiale dell’ordine militare di Savoia il generale Bava Beccaris,
riconoscendone quindi, e facendone proprio, l’operato. Il 29 luglio del 1900,
mentre tornava da un’esercitazione ginnica, fu assassinato presso la Villa Reale
di Monza dall’anarchico Gaetano Bresci, originario di Prato, che era emigrato in
Sud America e ne era tornato apposta per consumare il suo gesto. Bresci,
condannato all’ergastolo, morí nel carcere di Santo Stefano l’anno dopo in
circostanze misteriose.
17. Nota bibliografica.
Lavori di sintesi di grande respiro sono il piú volte citato G. CANDELORO , Storia dell’Italia moderna,
VI. Lo sviluppo del capitalismo e del movimento operaio (1871-1896), Feltrinelli, Milano 1970 (il titolo
tradisce gli effettivi contenuti del libro), ed E. RAGIONIERI , La storia politica e sociale, in Storia d’Italia,
vol. IV/3, Einaudi, Torino 1976 (per la parte che compete a questo capitolo).
Da tener presenti anche: D. MACK SMITH , Storia d’Italia, 1861-1969, Laterza, Bari 1969 (quarta
edizione riveduta e ampliata); G. PERTICONE , L’Italia contemporanea: dal 1871 al 1948, Mondadori,
Milano 1968 (un vecchio libro che resta interessante); G. PROCACCI , Storia degli italiani, vol. II, Laterza,
Bari 1968.
Spostati decisamente sul terreno economico e sociale, ma non privi di spunti anche per un discorso di
storia della cultura: G. ARE , Alle origini dell’Italia industriale, Guida, Napoli 1974; G. BAGLIONI ,
L’ideologia della borghesia industriale nell’Italia liberale, Einaudi, Torino 1974.
Sono dei classici, nei rispettivi ambiti politico-ideologici: B. CROCE , Storia d’Italia dal 1871 al 1915,
Laterza, Bari 1928 (terza edizione); G. VOLPE , L’Italia in cammino: l’ultimo cinquantennio, Treves, Milano

1927, e ID. , Italia moderna, 3 voll., Sansoni, Firenze 1943, 1949, 1952.
Spazia sull’intera storia culturale italiana dell’Ottocento, ma ha la sua effettiva ricaduta soprattutto in
questi decenni post-unitari, G. BOLLATI , L’Italiano. Il carattere nazionale come storia e come invenzione,
Torino, Einaudi 1983 (originale forma d’indagine tra storia e antropologia).
Ricchi di spunti e di suggestioni, anche se non sempre condivisibili, i libri di S. LANARO , Nazione e
lavoro: saggio sulla cultura borghese in Italia, 1870-1925, Marsilio, Venezia 1979, e L’Italia nuova.
Identità e sviluppo, 1861-1988, Einaudi, Torino 1988.
Da tener presente, per una storia degli intellettuali in Italia che vada al di là delle figure maggiori, P.
TURIELLO , Governo e governati in Italia, a cura di P. Bevilacqua (con una densa introduzione), Einaudi,

Torino 1980.
Un libro straordinario, che dall’argomento circoscritto cui s’intitola s’allarga genialmente allo «spirito»
dell’intero periodo storico, è F. CHABOD , Storia della politica estera italiana dal 1870 al 1896, Laterza,
Bari 1962 (prima edizione 1951), in particolare il cap. II , L’idea di Roma. Dello stesso Chabod, per i temi
che interessano questo capitolo, non si possono dimenticare L’idea di nazione e Storia dell’idea di Europa,
entrambi a cura di E. Sestan e A. Saitta, Laterza, Bari 1961.
È una vecchia antologia di testi commentati, ma ogni volta che si torna a sfogliarla ci si accorge di
quanto bene fosse fatta, N. VALERI , La lotta politica in Italia dall’Unità al 1925. Idee e documenti, Le
Monnier, Firenze 1962 (terza edizione aumentata).
Sul Mezzogiorno e sulla «questione meridionale», cfr. P. BEVILACQUA , Breve storia dell’Italia
meridionale dall’Ottocento a oggi, Donzelli, Roma 1993.
Sui problemi della letteratura europea contemporanea è un classico, sebbene ormai molto datato, G.
LUKÁCS , Saggi sul realismo, Einaudi, Torino 1950 (tit. or. Balzac, Stendhal, Zola e Nagy orosz realisták,

Szikra, Budapest 1946).
Utili le Mappe della letteratura europea e mediterranea, a cura di G. M. Anselmi, III. Da Gogol´ al
Postmoderno, di G. P. Piretto e altri, introduzione di A. Prete, Bruno Mondadori, Milano 2001.
Resistono ottimamente al tempo: M. RAYMOND , Da Baudelaire al surrealismo, Einaudi, Torino 1948
(tit. or. De Baudelaire au Surréalisme, J. Corti, Paris 1940, nuova edizione riveduta); H. FRIEDRICH , La
struttura della lirica moderna: dalla metà del XIX alla metà del XX secolo, Garzanti, Milano 1958 (tit. or.
Die Struktur der modernen Lyrik, Rowohlt, Hamburg 1956).
Sulla letteratura russa si veda: La cultura nella tradizione russa del XIX e XX secolo, a cura di D’Arco
Silvio Avalle, Torino, Einaudi 1980; J. M. LOTMAN , Da Rousseau a Tolstoj. Saggi sulla cultura russa, il
Mulino, Bologna 1984. Avvicinandomi con la materia un poco di piú a noi, V. STRADA , Tradizione e
rivoluzione nella letteratura russa, Einaudi, Torino 1969.
Su Baudelaire e la poesia decadente francese cfr. G. MACCHIA , Baudelaire critico (Sansoni, Firenze
1939), Baudelaire e la poetica della malinconia (Edizioni Scientifiche Italiane, Napoli 1946), Baudelaire

(Rizzoli, Milano 1975); di Macchia cfr. anche l’introduzione nel volume dei «Meridiani», C. BAUDELAIRE ,
Poesie e prose, a cura di G. Raboni, Mondadori, Milano 1973.
Si veda anche F. ORLANDO , Le costanti e le varianti. Studi di letteratura francese e di teatro musicale,
il Mulino, Bologna 1983, e ID. , Gli oggetti desueti nelle immagini della letteratura, Einaudi, Torino 1993.
Sulla letteratura inglese: M. PRAZ , Bellezza e bizzarria. Saggi scelti, a cura di A. Cane, con un saggio
introduttivo di G. Ficara, Mondadori, Milano 2002.
Sulla cultura italiana del tempo mi richiamo ovviamente a A. ASOR ROSA , La cultura, in Storia d’Italia,
IV/2. Dall’Unità a oggi, Einaudi, Torino 1975, prima esplorazione complessiva della materia letteraria e
culturale che piú da vicino ci riguarda; si veda inoltre ID. , Centralismo e policentrismo nella letteratura
unitaria, in Letteratura italiana, Storia e geografia, III. L’età contemporanea, Einaudi, Torino 1989, pp. 374 (poi nella seconda edizione con «la Repubblica», vol. X).
Per una riflessione sul dibattito suscitato dal vol. IV della Storia d’Italia Einaudi, che fu ai suoi tempi
intensissimo, cfr. Società e cultura dell’Italia unita, a cura di P. Macry e A. Palermo, Guida, Napoli 1978.
Per le questioni storico-linguistiche è fondamentale T. DE MAURO , Storia linguistica dell’Italia unita,
Laterza, Bari 1963. Importante e molto utile anche la Storia della lingua italiana, a cura di L. Serianni e P.
Trifone, pubblicata da Einaudi in tre voll. (I. I luoghi della codificazione; II. Scritto e parlato; III. Le altre
lingue), Torino 1993-94.
Sugli svolgimenti letterari del periodo mi rimetto (con qualche aggiunta) ai profili storici e ai saggi sulle
opere del periodo pubblicati nella Letteratura italiana Einaudi e nei volumi delle Opere, e cioè: M.
GUGLIELMINETTI

e

G. ZACCARIA ,

Torino;

G. ZACCARIA ,

Il Piemonte e la Lombardia nell’età

dell’industrializzazione; F. PORTINARI , Milano; M. ALLEGRI , Venezia e il Veneto; P. MAURI , La Liguria; G.
M. ANSELMI e A. BERTONI , L’Emilia e la Romagna, raccolti nel vol. Storia e geografia, III. L’età

contemporanea cit. (poi nella seconda edizione con «la Repubblica», vol. X); G. LUTI , Firenze e la
Toscana; A. ASOR ROSA e A. CICCHETTI , Roma (sulla Roma di fine Ottocento si veda il vecchio ma
informatissimo G. SQUARCIAPINO , Roma bizantina. Società e letteratura ai tempi di Angelo Sommaruga,
presentazione di P. P. Trompeo, Einaudi, Torino 1950); R. CONTARINO , Napoli; ID. , Il Mezzogiorno e la
Sicilia; A. ARA e C. MAGRIS , Trieste e la Venezia Giulia; R. PELLEGRINI , Il Friuli; M. ALLEGRI , Il Trentino;
G. ORELLI , La Svizzera italiana; G. PIRODDA , La Sardegna, raccolti in Storia e geografia, III. L’età

contemporanea cit. (poi nella seconda edizione con «la Repubblica», vol. XI): tutti questi saggi spaziano
dal momento dell’Unità fino, grosso modo, al decennio ’80 del secolo scorso, e perciò valgono anche per i
capitoli successivi; R. MORDENTI , «Storia della letteratura italiana» di Francesco De Sanctis; M.
MARTELLI , «Rime nuove» di Giosuè Carducci; ID. , «Odi barbare» di Giosuè Carducci (sul Carducci si

veda anche W. BINNI , Carducci e altri saggi, Einaudi, Torino 1960); A. ASOR ROSA , «I Malavoglia» di
Giovanni Verga (su Verga si veda anche G. DEVOTO , Giovanni Verga e i «piani del racconto», in ID. ,
Nuovi studi di stilistica, Le Monnier, Firenze 1962; L. SPITZER , L’originalità della narrazione ne «I
Malavoglia», in ID. , Studi italiani, Vita e pensiero, Milano 1976; V. MASIELLO , «I Malavoglia» e la

letteratura europea della rivoluzione industriale, in ID., I miti e la storia, Liguori, Napoli 1984); ID. , «Le
avventure di Pinocchio. Storia di un burattino» di Carlo Collodi; F. ANGELINI , «Cavalleria rusticana» di
Giovanni Verga; G. ZACCARIA , «Cuore» di Edmondo De Amicis, in Letteratura italiana, Le Opere, III.
Dall’Ottocento al Novecento, Einaudi, Torino 1995 (poi nella seconda edizione con «la Repubblica», vol.
XIII); A. GIARRETTINO , «Mastro-don Gesualdo» di Giovanni Verga (solo nella seconda edizione con «la
Repubblica», vol. XIII).
Sulle origini del pensiero socialista in Italia si veda L. DAL PANE , Antonio Labriola nella politica e nella
cultura italiana, Einaudi, Torino 1975.

Capitolo secondo

L’Italia giolittiana.
L’età del decadentismo e della crisi (1900-1918)

1. Giovanni Giolitti e il «giolittismo».
Giovanni Giolitti (Mondoví [Cuneo], 1842 – Cavour [Torino], 1928)
proveniva dalla burocrazia ministeriale (era stato magistrato; poi aveva lavorato
nel ministero di Grazia e Giustizia e in quello del Tesoro, dove fu collaboratore
del leggendario Quintino Sella). Divenuto deputato nel 1882 nei ranghi della
Sinistra storica, fu designato presidente del Consiglio nel 1892, ma l’anno dopo
dovette dimettersi, a causa dello scandalo della Banca Romana. Nella crisi di
fine secolo s’oppose alla politica reazionaria dei ministeri Rudiní, Pelloux e
Saracco; e fu ministro dell’Interno nel ministero Zanardelli, che doveva segnare
una svolta rispetto ai precedenti orientamenti di governo.
Quando Zanardelli, illustre protagonista del Risorgimento, vecchio e stanco,
fu costretto a lasciare il potere nel 1903, morendo poco dopo, gli subentrò lo
stesso Giolitti, il quale, salvo brevi intervalli, conservò tale ruolo fino al 1913.
Questo decennio è ciò che solitamente si definisce «l’età giolittiana» o «l’Italia
giolittiana»: tanto grande fu l’impronta che lo statista piemontese fu in grado
d’imprimere sul paese.
In sintonia con gli orientamenti del nuovo monarca, Vittorio Emanuele II, piú
liberi e aperti di quelli di suo padre, Giolitti tentò – e per una lunga fase con
successo – di operare una conciliazione fra gli interessi proprietari, l’autorità
statuale e le richieste sempre piú pressanti, e spesso legittime, delle masse
lavoratrici e delle loro organizzazioni politiche e sindacali. Si attua cosí, per la
prima volta in Italia (e a lungo l’esperimento resterà isolato), un’operazione di
tipo riformista. Si potrebbe dire, molto sinteticamente, che il liberalismo,
espressione classica del ceto dirigente non radicale uscito dal Risorgimento,
evolve con Giolitti verso una moderna forma di liberaldemocrazia.
Gli effetti rapidamente si videro. Con un comportamento piú oculato e
imparziale da parte delle istituzioni e delle forze dell’ordine, si allentò il clima di

tensioni sociali, che nella fase precedente aveva portato quasi alla violenta
dissoluzione del paese. Furono introdotte misure d’ogni genere a favore della
classe operaia (l’assicurazione degli operai, la cassa nazionale per l’invalidità e
la vecchiaia, la cassa di maternità; fu regolato il lavoro delle donne e dei fanciulli
e il riposo; fu favorito l’aumento dei salari). Al tempo stesso, Giolitti si adoperò
con tutti gli strumenti possibili di facilitazione e d’intervento ad agevolare in
Italia la crescita di una grande industria, riuscendo a realizzare risultati
indubbiamente lusinghieri (il reddito nazionale, che era nel 1895 di 61 423
milioni di lire del 1938, raggiunge nel quinquennio 1911-15 i 92 340 milioni; la
partecipazione dell’industria alla formazione del prodotto lordo privato sale dal
19,6 nel 1895 al 25 per cento nel 1914, mentre quella dell’agricoltura decresce
dal 49,4 al 43 per cento). Alcuni dei grandi gruppi industriali ancora oggi
operanti nel nostro paese – per esempio, la Fiat di Giovanni Agnelli – nacquero
allora. Notevoli progressi furono inoltre conseguiti nel campo delle grandi
infrastrutture: aumentò, ad esempio, di gran misura la rete ferroviaria, che al
tempo stesso fu totalmente statalizzata. Nonostante la grande mole degli
investimenti, Giolitti, che era un sagace amministratore, raggiunse il pareggio
nel bilancio dello Stato nell’esercizio 1911-12.
Anche nel campo dell’alfabetizzazione e della scuola furono registrati in
questa fase importanti progressi.
L’opera di Giovanni Giolitti non fu priva tuttavia di debolezze e
d’incongruenze. Ad esempio, le pratiche di governo ricalcarono spesso quelle
del periodo precedente. Nelle consultazioni elettorali il presidente del Consiglio
non esitò a servirsi, al fine della raccolta di voti, dell’opera dei prefetti,
soprattutto nelle regioni del Mezzogiorno d’Italia: un giovane storico
meridionale, allora socialista, Gaetano Salvemini (1873-1957), lo definí per
questo il «Ministro della Malavita». Anche nel gioco parlamentare le vecchie
pratiche – clientelismo e trasformismo – non vennero abbandonate (e ciò anche
in conseguenza, come abbiamo già osservato in precedenza, dell’assenza in
Parlamento di grandi e coesi partiti nazionali).
1.1. La «questione meridionale».
Piú grave l’accusa che studiosi e politici d’orientamento liberista e
meridionalista frequentemente gli mossero già allora quanto agli orientamenti di
politica economica e ai loro riflessi sul paese reale. La creazione di una grande
industria al Nord e, piú limitatamente, al Centro richiese da parte del Governo

una politica di carattere protezionista, onde agevolare la concorrenza con le altre,
enormemente piú sviluppate, nazioni europee. Inoltre, la politica di apertura
verso la classe operaia produsse i suoi frutti soprattutto in quelle zone del paese,
in cui una classe operaia esisteva ed era abbastanza forte da far sentire la sua
voce: là dove, appunto, le misure protezionistiche avevano favorito i grandi
insediamenti industriali, e dove di conseguenza lavoravano grandi masse
operaie. Parve allora – anche se si trattava in gran parte di una illusione ottica –
che interessi della grande industria e quelli operai (o meglio: di quei settori delle
masse lavoratrici, che già allora furono definiti «aristocrazie operaie»)
tendessero a coincidere. Si trattava pur sempre, in ogni caso, di quei settori del
Nord in rapida espansione (soprattutto Piemonte, Lombardia e Liguria, ma
anche, sia pure in piú modesta misura, Emilia, Toscana, Umbria).
Ne derivò un ulteriore abbassamento relativo delle condizioni economiche e
di vita delle regioni meridionali. La «questione meridionale», che era già nata
negli anni successivi all’Unità, si ripresentò in una maniera ancor piú lacerante e
in una chiave quasi generalmente antigiolittiana.
1.2. «L’Italia lontana».
Uno degli effetti piú drammatici e dolorosi, provocati dalle difficili
condizioni economiche del paese e subiti soprattutto dalle poverissime masse
popolari, fu l’emigrazione oltre confine di porzioni enormi della popolazione
italiana. Questo fenomeno – considerato allora da molti una positiva «valvola di
sfogo» rispetto all’insostenibile pressione sociale creatasi – in realtà produsse
guasti enormi allo sviluppo culturale e civile del paese. Ed esso, sebbene
riguardasse l’intera realtà nazionale, fu, per i motivi che abbiamo finora
ricordato, particolarmente consistente nelle regioni meridionali.
Ogni anno, fra il 1876 e il 1886, parte dall’Italia una media di 135 000
persone e di 270 000 fra il 1886 e il 1900. Questa media sale a 616 000 fra il
1901 e il 1914. Insomma, in totale, fra l’Unità d’Italia e la prima guerra
mondiale lasciano l’Italia piú di dieci milioni di persone addette in genere nei
paesi di destinazione ai lavori piú umili e meno retribuiti: una cifra enorme.
Inviando il denaro delle rimesse in patria, gli emigranti contribuirono oltretutto a
compensare il disavanzo della bilancia commerciale: ma a prezzo di un danno
complessivo enorme.
«Colonie» italiane s’installarono in quasi tutti i paesi europei. Ma la grande
massa s’indirizzò verso l’America del Sud e, soprattutto dopo l’inizio del nuovo
secolo, verso l’America del Nord. Vi fu chi preconizzò allora la creazione di una

specie di «Magna Italia» all’estero, in particolare in America Latina. Ma le
condizioni culturali della massa degli emigranti – in gran parte analfabeti –
impedí la concreta realizzazione d’un tale mito (peraltro, in sé e per sé illusorio).
D’altra parte, di fronte all’entità di tale fenomeno, l’attenzione della cultura e
della letteratura contemporanea fu pressoché irrilevante. Ne troviamo qualche
traccia in un autore come De Amicis (Dagli Appennini alle Ande, nel Cuore; e in
alcuni dei suoi libri di viaggi). Ne trasse pretesto per un’esposizione delle
proprie teorie il teorico e politico nazionalista Enrico Corradini (1865-1931) nel
romanzo La patria lontana (1910, cfr. infra, cap. II , par. 2.). Piú recentemente,
invece – molto piú recentemente – si è verificato un ritorno di fiamma, molto
serio e autorevole, da parte delle lettere italiane nei confronti di tale gigantesco
fenomeno. Mi riferisco a Vita (2003), di Melania Mazzucco (cfr. infra, cap. VI ,
par. 9., in cui l’autrice rievoca, in una vicenda di emigrazione, una propria storia
famigliare; e a Pane amaro di Elena Gianini Belotti (cfr. infra, cap. V , par. 9.4.),
che racconta la storia di un «immigrato italiano in America», cioè suo padre. Si
vede che la «memoria» conta talvolta piú del «vissuto» e del «fatto reale».
Naturalmente, in una dilatazione ulteriore del concetto, già di per sé assai
ampio, di Storia europea della letteratura italiana (che so, una sorta di Storia
della letteratura italiana nel mondo) sarebbero da comprendere anche quei
fenomeni e quelle figure derivanti, soprattutto al livello di seconda e terza
generazione, dal ceppo emigrante italiano. Numerosi sono gli scrittori
statunitensi inscrivibili in tale categoria antropologico-culturale: da John Fante
(1911-1983), lirico cantore degli umili ambienti dell’immigrazione italoamericana, a Mario Puzo (1920-99), inventore della mitica, e assai commerciale,
figura de Il padrino (1969), a Don DeLillo (1936), uno degli attuali maestri del
post-moderno (Underworld, 1997). Piú recentemente, sono state esaminate in
sequenza le esperienze di diverse scrittrici italo-americane, unite dalla comune
predilezione per un genere di ricordi e di recupero memoriale, come i cosiddetti
«memoir» (C. Romeo, Narrative tra due sponde, 2005).
2. La cultura italiana e il giolittismo.
Uno dei problemi politico-culturali piú difficili da interpretare e capire in
questa Italia di primo Novecento è il perché non nascesse allora un’organica e
coesa tendenza intellettuale a sostegno dell’esperimento giolittiano. Anzi. Si
direbbe che, a simpatizzare di piú con il riformismo dello statista piemontese,

fossero gli uomini dell’«altra sponda», i socialisti, che a lungo erano stati
perseguitati, e a lungo avevano atteso che qualcuno di parte borghese
s’accorgesse che esisteva una «questione sociale» e che questa «questione
sociale» andava affrontata con altri mezzi che con i fucili dei carabinieri e delle
forze armate. Questo qualcuno sembrò incarnarsi in Giovanni Giolitti, e i
massimi dirigenti del Partito socialista ebbero il coraggio di riconoscerlo, e da
subito.
C’è una pagina celebre del giovane Claudio Treves (1869-1933): già di una
seconda generazione socialista rispetto a Filippo Turati e a Leonida Bissolati, ma
perfettamente assimilato a questi), che vale la pena di citare ampiamente, perché
è di una eloquenza viva e intraducibile. È un articolo della «Critica sociale» del
1899, che cosí inizia:
C’è dall’altra riva un uomo che ci ha capito. L’uomo può essere simpatico od antipatico,
ispirare fiducia o diffidenza, può essere un furbo o un ingenuo; il movimento di
ricomposizione dei partiti può averlo favorevole o contrario, alla testa o alla coda; tutte queste
sono singolarità accidentali; l’importante è che l’uomo abbia capito.

Treves prosegue precisando che «l’uomo, per quello che ha capito, non sarà
mai nostro» (cioè, non diventerà mai «socialista»). Questo non toglie che egli
abbia saputo levarsi di fronte alla «selva reazionaria» e chiederle conto delle
«promesse che da molti anni si ripetono sempre». Perciò, ove ce ne fosse
bisogno, contro quei comuni nemici, i socialisti non dovrebbero «essere scarsi di
aiuto».
Si direbbe paradossalmente che questa confluenza nella medesima direzione
del riformismo liberaldemocratico di Giolitti e del riformismo socialista dei
Turati, dei Bissolati, dei Treves, invece di favorire la crescita di un’atmosfera
intellettuale e culturale propizia all’esperimento, spinga nel senso di una
divaricazione degli opposti. Cioè: sia nella destra sia nella sinistra dello
schieramento culturale (ma anche politico) si rafforzano quei settori che a
quell’esperimento sono dichiaratamente contrari. Gli intellettuali, evidentemente,
continuano a cercare altro rispetto a quella modesta, pragmatica proposta di
governo. E questa sorta di «divaricazione degli opposti» contribuisce a creare un
clima di generale insoddisfazione, di disagio e di conflitto, quasi che le cose
stessero andando peggio che nel tormentato periodo precedente.
Vediamo un poco piú in dettaglio la fenomenologia culturale, che a poco a
poco da queste tensioni si venne creando.

Per ricominciare il discorso su questo argomento, converrebbe forse
richiamare l’opera di Alfredo Oriani, il quale, come abbiamo visto (cfr. supra,
cap. I , par. 16.1.), già dall’interno della crisi di fine secolo aveva esaltato in modi
immaginosi e retorici la missione civile e guerriera dell’Italia; e sostenuto con
forza la figura e l’opera di Francesco Crispi (il cui tramonto politico dopo la
sconfitta di Adua venne interpretato da lui e dagli altri rappresentanti della
medesima tendenza come un vergognoso tradimento del ceto politico italiano nei
confronti di questo valoroso campione della nostra dignità nazionale e come un
segno della decadenza profonda che attraversava tutto il popolo italiano dai ceti
piú alti a quelli piú bassi).
Cresce negli anni successivi la tensione intellettuale su queste tematiche. Con
ben altra forza di Oriani, il sociologo ed economista Vilfredo Pareto (18481923), il quale aveva appartenuto fino a qualche anno prima alla frazione
radicale, in opere come Les systèmes socialistes (1903), Fatti e teorie (1920),
Trasformazione della democrazia (1921), criticò essenzialmente teorie e metodi
del socialismo e ribadí la superiorità del sistema economico e proprietario
borghese (va al tempo stesso ricordato che, con il monumentale Trattato di
sociologia generale, 1916, Pareto fondò dal punto di vista teorico e analitico i
principî di una scienza nuova, come, appunto, la sociologia).
Quasi in contemporanea nasce un’altra «nuova scienza»: quella che consiste
nell’analisi sistematica e nella individuazione teorica dei principî che presiedono
all’agire politico (si potrebbe osservare che aveva iniziato a farlo Aristotele: ma
la novità ora è che ci si sofferma in modo particolare sui caratteri e le procedure
politico-istituzionali di una moderna società di massa). Gaetano Mosca (18581941), teorizzando negli Elementi di scienza politica (1896) il concetto di
«classe politica», o «aristocrazia dominante» (ripreso poi del resto e sviluppato
dallo stesso Pareto), contribuí a incrementare un clima già in atto di svalutazione
del sistema liberale rappresentativo, in favore di soluzioni forti, da affidarsi ai
gruppi capaci di esprimere una volontà politica piú ferma e una maggiore
omogeneità e compattezza interna (posizione nella quale residui di positivismo
evoluzionistico, come accenneremo meglio piú avanti, si fondono con
l’accentuato «soggettivismo» e «volontarismo», che contraddistinguono gran
parte degli atteggiamenti mentali e intellettuali di questo periodo). Va detto che
sia Mosca sia Pareto furono tra i primi studiosi dell’Italia unita ad avere una
larga risonanza internazionale.
Queste tendenze e idee non ebbero un immediato riscontro politico. Tuttavia,
non possiamo non rilevare, almeno come una coincidenza altamente

significativa, il fatto che, proprio all’inizio del secolo, si costituisca in Italia un
movimento nazionalista ad opera di Enrico Corradini (1865-1931), che ebbe il
suo organo piú importante nella rivista «Il Regno» (1903-906), non cospicuo per
chiarezza di idee e profondità teorica, bensí per l’impulso ad auspicare e
promuovere la crisi dello Stato liberale e l’instaurazione di una politica forte e
aggressiva da parte della borghesia (quando si legge su quella rivista
l’affermazione di Giuseppe Prezzolini – che di lí a poco sarebbe diventato il
direttore e il grande protagonista de «La Voce» – secondo cui «ciò che è
mancato finora alla borghesia italiana è stato l’esempio e una voce di forza... È
mancato finora un esempio e una voce: cioè un uomo», sembra d’intravedere già
il chiaro inizio di un processo destinato a uno sviluppo quasi automatico: e
siamo ancora nel 1904).
Che altro? Forse che il liberalismo idealistico di Croce e Gentile (cfr. infra,
cap. II , par. 4. sgg.) si potrebbe definire simpatizzante con il giolittismo? Oppure
la ricerca, intensa e qualche volta affannosa di idee nuove, da parte dei giovani
del «Leonardo» e de «La Voce»? Oppure le molteplici tendenze «liberiste» (da
non confondere con «liberali»), che anzi vedevano nel protezionismo filoindustriale e filo-operaio del governo il loro principale avversario? Sul versante
«borghese» – per usare una vecchia ma non del tutto illegittima catalogazione –
si direbbe che prevalga, in termini politico-culturali, una tendenza a cercare e
chiedersi come rafforzare prestigio e dominio della classe già dominante, con
venature, ovunque, di natura nazionalistica. Su alcune di queste tendenze
torneremo piú avanti.
Sull’altro versante si verifica un fenomeno speculare, e da molti punti di vista
analogo. La dirigenza riformista del socialismo italiano mantiene a lungo il
controllo del partito, e soprattutto del mondo sindacale, cooperativo, ecc. Ma
vede crescere via via sempre di piú alla propria sinistra (usiamo, come si vede,
una terminologia teorico-politica sempre piú simile alla nostra) una battagliera
opposizione, contraria anch’essa, anche se per motivi opposti, al compromesso
tra borghesia e proletariato. Di questa opposizione la manifestazione piú
significativa in questo primo decennio del secolo fu il cosiddetto
«anarcosindacalismo», o «sindacalismo rivoluzionario», il quale, si può dire,
critica Giolitti quasi per le stesse ragioni per cui critica la dirigenza turatiana
riformista del movimento socialista, accusata di rientrare tutta nel gioco politico
del sistema borghese, e di aver quindi tarpato le ali a un’autentica, robusta lotta
operaia contro il potere dominante. Il ricorso alla violenza, come elemento di

maieutica ed educazione rivoluzionaria, e l’uso dello sciopero generale, come
forma di lotta piú politica che economica, caratterizzano tale esperienza, in cui la
vaghezza degli obiettivi finali e l’adozione di una tattica spesso irresponsabile
erano mascherati da un’esasperazione volontaristica di segno incerto e mutabile.
(Va segnalato fin d’ora il fatto che molti dei dirigenti di tale frazione sindacale
passarono poi, attraverso l’esperienza della guerra, al fascismo e al sindacalismo
corporativo). Il principale teorico di tale movimento fu il pensatore francese
Georges Sorel (1847-1922), la cui fortuna fu grande piú in Italia che nel suo
paese, e non solo negli ambienti sindacali e politici (ebbe ottimi rapporti con
Croce, che scrisse la prefazione alla traduzione italiana del suo fondamentale
Considerazioni sulla violenza, 1909).
Per capir meglio alcuni aspetti del clima abbastanza singolare che stiamo
cercando di descrivere, si tenga presente che ne La patria lontana, il romanzo di
Enrico Corradini, padre del nazionalismo italiano, c’è un protagonista, Piero
Buondelmonti, e un suo interlocutore, Giacomo Rummo: il primo è accesamente
nazionalista, l’altro accesamente «anarcosindacalista». Dopo le prime
schermaglie, i due si scoprono sempre piú simili: «C’era qualcosa in cui tutti e
due consentivano [erano d’accordo] com’un uomo solo, ed era nel fare il
processo alla borghesia contemporanea che secondo loro mancava d’ogni virtú
[...] Tutti e due adunque, Piero e Giacomo, cosí essendo, si trovavano facilmente
d’accordo nell’affermare per l’uomo la necessità della vita eroica; ma l’uno
amava soltanto la vita eroica della classe e l’altro soltanto quella della nazione».
Questa miscela – antiborghesismo, antagonismo di classe (in un senso o
nell’altro, ma solidale da ambedue le parti nella ricerca di un nuovo
comportamento politico e sociale), «vita eroica» (non si può dimenticare che
Gabriele D’Annunzio è un perfetto contemporaneo di queste formulazioni e
tendenze) – costituisce un tratto caratteristico di questo periodo. Oggetto delle
polemiche piú feroci fu quella che proprio allora fu definita l’«Italietta»: l’Italia
mediocre e infingarda (secondo queste definizioni polemiche), uscita dal faticoso
processo unitario e dal suo ancor piú faticoso adattamento alla dura realtà
quotidiana. Quella dura realtà, dunque, di cui finiva per essere il simbolo
involontario il riservato e apparentemente modesto burocrate piemontese
Giovanni Giolitti.
3. Lineamenti e tendenze della cultura europea.

Non è difficile accorgersi a questo punto che ciò che hanno di nuovo i
fenomeni finora ricordati è la comune opposizione al clima sociale, politico e
intellettuale dei decenni dominati dalla Sinistra storica e dai gruppi ad essa
collegati (con l’eccezione della figura di Crispi, che però viene considerato quasi
una straordinaria eccezione rispetto allo stesso ambiente da cui proveniva).
S’inseriscono qui fattori di portata e origine europea (anzi, come vedremo subito
dopo, sarebbe piú corretto dire da questo momento in poi «occidentale», invece
che «europea»).
Queste tendenze, radicalmente rinnovatrici, si manifestano sia in campo
filosofico sia in campo medico-scientifico sia in campo letterario e artistico.
3.1. Il pensiero filosofico.
Già agli inizi del decennio ’90 positivismo e naturalismo entrarono in crisi
quasi dappertutto come ideologie pressoché universalmente condivise del ceto
intellettuale dominante. Ad esser sottoposta a critica è la stessa nozione di
scienza. La persuasione che la conoscenza scientifica conduca sempre a risultati
certi e obiettivi viene sempre piú spesso messa in discussione. Viene invece in
primo piano – e in tutti i campi, dalla sociologia alla fisica – l’idea che a
determinare forme e risultati della conoscenza siano essenzialmente le procedure
interne alla conoscenza stessa. Piú esattamente si potrebbe dire che, in effetti, ciò
che lo scienziato conosce non è tanto un astratto «reale», che non potrebbe
neanche essere individuato e definito senza l’uso di appropriati strumenti
conoscitivi, ma è l’insieme dei fenomeni, che si delineano quando un processo di
conoscenza viene messo in atto. La razionalità, cioè, non sta nel reale: sta, se
mai, nell’apparato conoscitivo dell’uomo, nell’insieme di procedure e di regole,
che fanno parte del sistema della conoscenza (non è un caso forse che, nel corso
del medesimo periodo, si manifestino consistenti riprese del kantismo: cfr. infra,
cap. III , par. 16.2.1.). Questo atteggiamento intellettuale, piú problematico e
raffinato di quello strettamente positivistico, assunse poi varie forme, a seconda
delle diverse situazioni in cui era maturato.
In Francia, il filosofo Étienne-Émile Boutroux (1845-1921), contestò un
punto decisivo della ideologia positivistica allora dominante, e cioè la
persuasione che ogni fenomeno venga spiegato integralmente da una certa
causa. Al contrario, secondo lui, ogni fenomeno presenta una propria
individualità, che non può esser colta e descritta da un’impostazione rigidamente
deterministica (cfr. supra, cap. I , par. 5.1.). Nella sua opera piú importante, Sulla

contingenza delle leggi di natura (1874), Boutroux elabora una sua teoria –
denominata appunto «contingentismo» – in cui rimette in discussione i criteri
con cui si forma una corretta «epistemologia» (ossia: scienza della conoscenza),
puntando piú sulla convenzionalità di tali procedure che non sulla loro effettiva
obiettività.
In questo campo, e in questa direzione, la personalità senza dubbio piú
rilevante fu però quella di Henri Bergson (1859-1941), anche lui filosofo e
cultore di scienza. In opere come Essais sur les données immédiates de la
conscience, 1889 [Saggio sui dati immediati della coscienza] e Matière et
mémoire, 1896 [Materia e memoria], Bergson mette sotto radicale accusa la
persuasione positivistica che l’uomo, e la sua conoscenza, siano il frutto di
combinazioni materiali, dettate da meccanismi evolutivi assolutamente
deterministici. Al contrario, per lui al centro dell’uomo c’è la coscienza. Essa
vive di leggi sue proprie, non riducibili a quelle dei meccanismi naturali. Ad
esempio, le scelte che essa compie sono regolate da un ritmo speciale – che
Bergson chiama durata – che non coincide affatto con quello spazio-temporale,
nella forma in cui lo vediamo prevalere invece in natura.
Questa preminenza dei «dati della coscienza» sulla pura realtà fisica e della
«durata» sul ritmo puramente biologico-naturale trovano un ulteriore
allargamento nell’Évolution creatrice [L’evoluzione creatrice, 1907], ambizioso
tentativo di contrapporre un diverso disegno all’evoluzione di stampo
darwiniano. Secondo Bergson, infatti, tutta la realtà, nelle sue molteplici forme,
procede da uno «slancio vitale» (élan vital), interno alla materia stessa, che non
può essere ridotto a una spiegazione puramente razionale. L’evoluzione, dunque,
non dipende da una meccanica successione di eventi: essa stessa, infatti, è
«creatrice», determina cioè da sé le condizioni del processo.
In questo quadro, come si può facilmente capire, si verifica una forte
rivalutazione dell’istinto, rispetto alla pura ragione, e, in termini epistemologici,
dell’intuizione rispetto a qualsiasi forma di conoscenza analitica. Al tempo
stesso, si aprono le porte a una ripresa – sia pure molto diversa rispetto al passato
– di temi e motivi influenzati dallo spiritualismo (anche in questo caso in
polemica e in contrapposizione al materialismo dominante in campo
positivistico).
Piú attinente alla sfera della logica pura (almeno all’inizio) il movimento
filosofico e culturale, che fu definito pragmatismo, e fiorí negli Stati Uniti tra
Ottocento e Novecento, ed ebbe larga diffusione anche in Europa nei primi

decenni del nuovo secolo. Ne furono iniziatori e protagonisti (anche se da un
certo momento in poi in conflitto fra loro) Charles S. Peirce (1839-1914) e
William James (1842-1910), fratello del grande romanziere Henry. Anche per
questi pensatori americani la conoscenza non è un puro «rispecchiamento» della
realtà; ma un processo, un’interpretazione, perfino, secondo alcuni, una
«manipolazione» dell’esperienza. In successive elaborazioni della teoria,
soprattutto ad opera di James, s’introduce nel processo conoscitivo anche un
elemento pratico, quello derivante dall’utilità, ovvero dai vantaggi, ovvero dal
successo, che si può conseguire, adottando un certo criterio interpretativo
piuttosto che un altro. Questa preminenza del bisogno pratico su quello
meramente teoretico portò in determinate versioni a forme esasperate di
utilitarismo. Ma, in linea di principio, serví a richiamare la legittimità anche
delle motivazioni pratiche dentro i processi intellettuali e conoscitivi (e già
allora si disse che questo rappresentava il contributo piú peculiare del Nuovo
Mondo, dinamico e costruttivo, alla cultura eccessivamente astratta del
Vecchio).
3.2. La rivoluzione psicanalitica.
È pressoché un coetaneo di Bergson, e come lui israelita, Sigmund Freud
(1856-1939), il medico viennese che esplorò i segreti della psiche umana,
individuando una sfera d’impulsi e di azioni, non spiegabili, anche in questo
caso, con un associazionismo puramente deterministico. La «psicanalisi», di cui
Freud è il fondatore e l’iniziatore, è senza dubbio una forma di scienza. Ma una
forma di scienza che va al di là dei confini stabiliti dalla tradizione: e quindi, in
un certo senso, s’allea sul piano storico con tutte quelle forme, filosofiche ed
epistemologiche, di «critica della scienza», di cui abbiamo finora parlato.
L’interpretazione dei sogni è del 1908; La psicopatologia della vita
quotidiana del 1904; i Tre saggi sulla teoria della sessualità del 1905. Con
Freud tematiche come quelle del rapporto fra il conscio e l’inconscio e della
preponderante presenza della componente sessuale nella definizione dei
comportamenti umani entrano a poco a poco nei luoghi comuni della cultura
contemporanea. Il cosiddetto triangolo edipico (padre, madre, figlio), perno della
famiglia, ma anche della società, con i suoi innumerevoli traumi e conflitti,
diviene il filo conduttore di un’infinità di storie raccontate, descritte,
rappresentate (narrativa, poesia, teatro, cinema).
Quella psicanalitica è in realtà una vera e propria «rivoluzione»: nel senso che
modifica, ampliandoli, i confini della conoscenza; e ne moltiplica a dismisura gli

strumenti. La sua influenza sulla letteratura e sull’arte del Novecento fu enorme.
Sull’arte, anche, ribadisco: fenomeni come Dada e il Surrealismo (cfr. infra, cap.
II , par. 13.1.) non sarebbero stati possibili senza la psicanalisi. Fu come se Freud
avesse aperto un uscio al di là del quale c’era un altro mondo, spesso speculare,
ma distinto rispetto al primo. E quell’altro mondo si rivelò singolarmente
simpatetico proprio con il mondo dell’«invenzione» artistica e letteraria. Si pensi
al lungo percorso compiuto dalle letterature europee dalla rivoluzione romantica
in poi. Quel che a suo tempo abbiamo definito il loro spiccato «soggettivismo»,
ora, tra Ottocento e Novecento, trionfa: nel senso che sul «reale», considerato
nella sua ingenua oggettività, il mondo della «psiche» tende a prevalere; e del
mondo della «psiche» tende a prevalere una visione piú complessa e stratificata
di quella riducibile alla pura «razionalità» (o irrazionalità). Si potrebbe anzi dire,
sulla base di queste ultime considerazioni, che la tradizionale distinzione-antitesi
soggetto-realtà tenda da questo momento in poi ad attenuarsi, perché tra il
soggetto e la realtà non c’è piú la barriera insormontabile ch’eravamo abituati a
pensare. C’è un’osmosi, ed è un’osmosi continua: realtà-psiche; psiche-realtà. In
un circolo inesauribile.
Tale influenza della psicanalisi, oltre che con il complesso di ragioni fin qui
richiamate, si spiega anche con il diretto intervento di Freud su temi artistici e
letterari. Del 1907 sono i saggi sulla Gradiva di W. Jensen e sul Poeta e la
fantasia; del 1913 quello sul Mosè di Michelangelo. Freud attribuisce molta
importanza al tipo di conoscenza di cui la letteratura e l’arte sono portatrici: «La
descrizione della vita interiore dell’uomo è proprio il suo [del poeta] campo
specifico, ed egli è sempre stato il precursore della scienza e anche della scienza
psicologica». L’applicazione delle teorie psicanalitiche alla produzione artistica
e letteraria non è sempre soddisfacente: in un certo senso ne rinasce
paradossalmente una sorta di determinismo scientista, poiché, date certe
condizioni dell’inconscio, spesso se ne deducono meccanicamente le
caratteristiche dell’opera. Questo non ha impedito la fioritura di un vasto filone
di teoria e critica letteraria, che, ispirandosi alle tesi freudiane, ha attraversato (in
maniera spesso feconda) l’intero Novecento.
Piú in là nel suo tempo, Freud ha tentato di applicare le proprie teorie, anche a
un’interpretazione generale della società e della cultura. Nel Disagio della civiltà
(1930) Freud teorizza che la società umana si regga sulla regolata repressione e/o
sublimazione di istinti, che, lasciati a se stessi, condurrebbero all’autodistruzione
della stessa (principio di morte). Questa lotta è perpetuamente incompleta, e,
appunto, produce «disagio» nella civiltà e, spesso, nevrosi nel singolo individuo

(l’uno e l’altra, perciò, controllabili ma irrimediabili). L’amara ironia della sorte
volle che questa diagnosi dei mali della società contemporanea, impietosa ma
non distruttiva, anzi volta a trovarne una sorta di rimedio, apparisse solo pochi
anni prima della comparsa di quella tipica e travolgente incarnazione del
«principio di morte», che fu il nazismo.
In una piú allargata riflessione sui rapporti tra psicanalisi e letteratura
bisognerebbe ricordare, accanto a quella di Freud, la figura dello svizzero Carl
Gustav Jung (1875-1961), prima amico e collaboratore del Maestro viennese, poi
da lui dissidente. In Trasformazioni e simboli della libido (1912) fissò la sua
attenzione sul valore del «simbolo» quale «processo di individuazione», che
regola progressivamente le tappe del rapporto dell’uomo con l’inconscio. Molto
attento ai fenomeni religiosi e latamente spirituali, anche Jung influenzò
ampliamente la produzione artistica e culturale del Novecento.
3.2. La ricerca letteraria e artistica europea.
Non è difficile capire quali riflessi sulla ricerca letteraria e artistica fossero
destinati ad avere questi profondi, radicali mutamenti delle forme e delle
procedure del pensiero contemporaneo. Naturalmente, non pensiamo a un
processo, per cui deterministicamente si vada dalla riflessione filosofica o
scientifico-medica alla creazione artistica e letteraria (anche se una personalità
come Bergson, ad esempio, ebbe un’influenza diretta sugli scrittori del suo
tempo: le nozioni di «durata» e di «slancio vitale», cosí come, del resto,
l’intuizionismo pragmatistico, sembravano fatti apposta per plasmare in modo
diverso la creazione delle opere letterarie). Pensiamo invece a una vasta e ricca
corrente di idee, atteggiamenti intellettuali e psicologici, interessi e tensioni
morali, da cui complessivamente doveva scaturire una nuova «visione del
mondo»: quella che caratterizzerà l’estrema, sorprendente ricchezza – in Europa
e, ormai pressoché definitivamente, negli Stati Uniti – di questi primi decenni
del secolo. Nuove sensibilità, nuove attenzioni, un nuovo sguardo caratterizzano
questo periodo: come effetto, in larga misura, del precedente fenomeno
decadente; ma con tonalità e invenzioni straordinariamente diverse.
Vediamone alcune delle principali manifestazioni, attraverso le figure di
grandi scrittori operanti proprio in questa fase.
Il romanzo, come nel periodo precedente, continua a dominare. Non piú
ispirato, però, dalla presunta ambizione di «registrare», come in un laboratorio

scientifico, i dati «oggettivi» della «realtà». Bensí come strumento per esplorare,
attraverso la registrazione, talvolta ancora molto attenta, di quei dati, la parte
oscura del reale: quella che, da numerosi punti di vista, poteva anche esser
considerata o piú significativa o piú interessante della parte dichiarata e visibile.
Le varianti di questa ricca fenomenologia sono numerose. Ma al tempo stesso
alcuni problemi comuni ricorrono. Per questa tipologia del romanzo si potrebbe
creare la definizione, piú che di post-realistico, di trans-realistico: nel senso che,
attraverso la realtà, vede cose che a uno sguardo comune sarebbero sfuggite, e in
effetti sfuggivano.
Il tedesco Thomas Mann (1875-1955), ancora giovanissimo, diede ne I
Buddenbrook la lunga storia di una ricca famiglia anseatica dalla solare evidenza
della razionalità illuministica alla decadenza nevrotica dell’ultimo giovane
superstite. Ammiratore di Wagner e di Nietzsche, e piú avanti di Freud, Mann
guardò con occhio critico e penetrante la difficile rete di rapporti che si stendeva
fra l’«anormalità artistica» e la «normalità quotidiana», quella della gente
comune (Tonio Kröger, 1903; Morte a Venezia, 1912). Descrivendone
raffinatamente i meccanismi, creò un topos dalla vasta risonanza internazionale.
Marcel Proust (1871-1922), parigino e frequentatore dandistico dell’alta
società del suo tempo, eresse un vero monumento alla forza creatrice e
immaginativa della «memoria» (si ricordi Bergson) nei sette romanzi del ciclo À
la recherche du temps perdu (1906-1922): «alla ricerca del tempo perduto»,
fondata sulla concezione di un «tempo creativo», all’interno del quale sono la
psiche dell’autore, e la psiche dei suoi personaggi, a determinare la realtà e il suo
svolgimento – e non viceversa.
Il boemo, ma di lingua tedesca, Franz Kafka (1883-1924), si spinse ancora
piú in là: nel racconto lungo La metamorfosi (1916) e nei romanzi Il processo
(1914-15) e Il castello (1922), egli sostituisce alla rappresentazione del reale,
come una normale percezione ce la suggerisce o ce la impone, la
rappresentazione di una realtà «altra», che potremmo definire «parallela». In
questa realtà «altra», leggi e comportamenti comuni perdono di significato e di
valore: e ciò che vi accade vi assume un senso, spesso enigmatico e difficile da
interpretare, ma di sicuro altamente e densamente simbolico. Con Kafka è
l’«esistenza» dell’uomo, con i suoi complessi, le sue colpe e i suoi inesplicabili
fallimenti, a venire in primo piano. L’«esistenza», infatti, non è la «vita» pura e
semplice: è l’insieme delle relazioni che in un individuo legano conscio e

inconscio, istinto e ragione, apparenza e realtà. Da quel momento, il tema
dell’«esistenza» resterà centrale per gli scrittori europei del Novecento
(arricchito piú avanti anche da significativi contributi filosofici).
Ancora un passaggio decisivo con l’irlandese, ma di lingua inglese, James
Joyce (1882-1941). Dopo aver esordito con i bei racconti dei Dubliners [Gente
di Dublino, 1914] e con Dedalus (1917), nell’Ulysses, 1922, Joyce s’impegnò a
far rivivere l’avventura del mitico protagonista omerico in una sola giornata di
vita di Leopold Bloom, ebreo irlandese: ricostruita, però, totalmente attraverso
l’inconscio suo e degli altri protagonisti. La dissoluzione del reale è perciò qui
completa: sia nel senso che del reale nel romanzo ce n’è quanto ne vedono e ne
«sentono» i personaggi, sia nel senso che il linguaggio, letteralmente «inventato»
dall’autore, si sforza di seguire e rappresentare soprattutto le loro peripezie
mentali, non i loro accadimenti reali. Questa formula, ampiamente dedotta dagli
studi contemporanei di William James (cfr. supra, cap. II , par. 3.1.), si definisce
«monologo interiore». C’è una sola voce che parla: è quella dell’autore; ma
l’autore la fa sembrare quella di Bloom. Tutto accade in quella voce. E il lettore
vive e conosce in essa: solo in essa.
Rimanderei a piú avanti, per vari motivi, qualche accenno ad altri
fondamentali personaggi del primo Novecento, come l’austriaco Robert Musil
(1880-1926), il francese Paul Valéry (1871-1945) e l’inglese Virginia Woolf
(1882-1941); e mi limiterei qui a richiamare per la lirica un altro grande
praghese come Rainer Maria Rilke (1875-1926), le cui Elegie duinesi (1911-23)
rappresentano uno straordinario contributo alla definizione e rappresentazione di
quello «spazio interiore» che costituirà, per la poesia europea del Novecento, il
campo privilegiato della propria ricerca.
Per ora di tale imponente materia, che potrebbe occupare libri interi,
tracciamo questo breve bilancio. In una manciata d’anni – come abbiamo visto,
fra il 1871 e il 1883 – nascono alcuni dei piú grandi scrittori, che siano mai
apparsi sulla scena umana. E, non intenzionalmente, essi appaiono ben distribuiti
sulla carta geografica europea: i boemi Kafka e Rilke; il tedesco Mann;
l’austriaco Musil; l’anglo-irlandese Joyce; l’inglese Woolf; i francesi Proust e
Valéry. Ma dal punto di vista linguistico, piú esattamente, quattro tedeschi, due
inglesi, due francesi. Vuol dire qualcosa questa constatazione? Vuol dire almeno
due cose: innanzi tutto, che l’egemonia francese, ancora poderosa, va tuttavia
scemando; in secondo luogo, anche se non è possibile sostenere che

all’egemonia francese si sostituisca quella tedesca, che è effettivamente
fortissima in questa fase la crescita della cultura nell’area linguistica tedesca, e
non solo nella letteratura, ma nella musica, nelle arti, nell’urbanistica,
nell’architettura.
E l’Italia? e gli italiani? Vedremo pian piano come, attraverso peculiari e
complicati processi, anche la cultura letteraria italiana arriverà a occupare un
posto in questo straordinario concerto europeo.
4. La controrivoluzione idealistica.
Diciamo subito che in Italia ritroviamo molte delle esigenze e dei bisogni che
caratterizzarono altrove la reazione antipositivistica e antinaturalistica. Le forme
che tali esigenze e bisogni assunsero furono invece spesso marcatamente
italiane. Tale fu il caso, ad esempio, della rinascita idealistica in campo
filosofico, che, maturata nel corso degli ultimi anni dell’Ottocento, dispiega tutta
la sua forza nel primo quindicennio del secolo successivo. L’idealismo è, in
questa fase, un fenomeno peculiarmente italiano. Quando una peculiarità emerge
con tanta forza, sarebbe sempre necessario chiedersi per quali motivi ciò si sia
verificato.
Gli indiscutibili iniziatori, e protagonisti, e – verrebbe voglia di aggiungere –
condottieri di tale movimento furono Benedetto Croce (1866-1952), nato a
Pescasseroli, in Abruzzo, ma vissuto quasi sempre a Napoli, di cui divenne per
piú decenni il vivente simbolo culturale; e Giovanni Gentile (1872-1944),
siciliano, ma cresciuto filosoficamente a Pisa, come allievo del vecchio Donato
Jaja, il quale, imperterrito, aveva continuato a coltivare l’insegnamento di
Bertrando Spaventa e, attraverso di lui, dell’hegelismo anche nel periodo di piú
soverchiante positivismo.
I due, accomunati almeno fino al 1913 (cfr. infra, cap. II , par. 15.2.) dalle
medesime prospettive a da un’identica battaglia, pubblicano in questo periodo le
opere teoreticamente piú significative della loro storia: il Croce, Materialismo
storico ed economia marxistica (1900), l’Estetica (1902), la Logica (1905), la
Filosofia della pratica (1909), la Teoria e storia della storiografia (1917); il
Gentile, Rosmini e Gioberti (1898), Dal Genovesi al Galluppi (1903), la Riforma
della dialettica hegeliana (1913), I fondamenti della filosofia del diritto (1926).
Ambedue i pensatori erano passati attraverso una giovanile iniziazione al
marxismo (favorito in Croce dal fatto che questi era stato allievo di Antonio

Labriola: cfr. supra, cap. I , par. 16.2.). Ma, come è stato osservato, «per la
filosofia italiana, Marx è stato il punto d’appoggio per arrivare a Hegel; ha
funzionato come tratto d’unione, come anello di congiunzione, storicamente
determinato e concreto. Marx ha introdotto Hegel in Italia» (M. Tronti).
Cosa volle dire, allora, questo prepotente ritorno alla tradizione filosofica del
grande maestro tedesco di primo Ottocento, che pure già tanto aveva influenzato
cultura e letteratura del periodo romantico? Una risposta appena appena
esauriente richiederebbe molte e molte pagine: sproporzionate oltretutto
all’argomento della nostra trattazione. Ci soffermeremo perciò su quei tre o
quattro temi che ci appaiono piú connessi con i caratteri della letteratura e della
cultura di quel tempo.
Innanzi tutto, lo «spirito», l’attitudine mentale, l’animus, da cui i neoidealisti,
conformemente a quanto accadeva in molti altri settori del mondo intellettuale
italiano, furono mossi: «spirito», il quale fa pensare subito che il neoidealismo
non sia riducibile a una mera operazione filosofica, a un’operazione accademica
priva di risvolti pratici. Siamo invece di fronte a un vero e proprio movimento;
per molti versi, a una «crociata». Negli anni precedenti, il socialismo per molti
degli intellettuali italiani era stato una fede: da abbracciare o da respingere, a
seconda dei casi; ma una fede. Quando quella fede si rivela illusoria o
mortificante o arbitraria, si va alla ricerca di una nuova fede: perché senza una
fede, non c’è virtú intellettuale che tenga. Su questo punto Benedetto Croce è di
una chiarezza esemplare (Fede e programmi, 1911):
I programmi né sono la fede né possono suscitarla; perché la fede è qualcosa di saldo e di
assoluto, e i programmi sono contingenti e mutevoli; la fede deve dominare qualsiasi evento,
e i programmi devono adattarsi agli eventi fino al punto di lasciarsi assorbire da essi.
Il rapporto tra programmi e fede è, dunque, che questa precede quelli e li genera; e, quando
essa manca, invano si tenta di surrogarli con programmi grandiosi, come un edifizio senza
fondamenta non si rafforza coi coronamenti architettonici e con le decorazioni.

Si potrebbe dire che la ricerca di nuova fede è la sostanza del neoidealismo
italiano.
In secondo luogo, l’idealismo hegeliano serviva a Croce e Gentile, al di là di
quella che essi consideravano fermamente come la parentesi mediocre dello
scientismo positivista e pseudo-marxista, a riannodare i fili con la grande
tradizione filosofica e culturale tipicamente italiana: Francesco De Sanctis, da

subito, primo grande precursore, secondo Croce, e accanto a lui Bertrando
Spaventa (cfr. supra, cap. I , par. 9.-9.5.); poi (almeno per quel che riguarda
Gentile), il Gioberti nazionalistico del Primato; poi Giambattista Vico, eretto a
nume tutelare dello storicismo italiano; poi le grandi figure filosofiche del
Rinascimento italiano Bruno e Campanella (G. Gentile, Il pensiero italiano del
Rinascimento, 1920). Ciò diede luogo, immediatamente, al poderoso ritorno di
quella che potremmo definire una «tradizione militante»: una tradizione, cioè,
capace di operare nella contemporaneità come una grande forza di orientamento.
In terzo luogo (ed è ovviamente il piú importante), la ripresa sistematica di
una concezione filosofica profondamente unitaria e organica come quella
hegeliana, consentí a Croce e Gentile di ricollegarsi a quei precedenti del
pensiero italiano ed europeo in cui, come essi dicevano, la vita fosse colta nella
sua complessità e organicità, al di fuori di quei morti schemi ed elencazioni di
concetti pseudo-scientifici, cui pretendevano di ridurla i pensatori del
positivismo.
La Filosofia e la Storia diventano perciò per loro elementi fondamentali del
pensiero: la Filosofia, in quanto scienza superiore, o, anzi, unica vera scienza
dello spirito di fronte alla quale le scienze naturali si presentavano per lo piú
come pseudo-scienze (atteggiamento da cui è derivata in Italia la pericolosissima
svalutazione del pensiero scientifico in quanto tale, che percorre da un capo
all’altro tutto il nostro Novecento e lo caratterizza – da questo punto di vista
senz’ombra di dubbio – in senso provinciale e arretrato); la Storia, in quanto
unica dimensione dell’esperienza, in cui atti e scelte dell’uomo possono essere
agevolmente ed efficacemente compresi, interpretati, capiti, valorizzati e
sistemati. Lo «storicismo» diviene da quel momento in poi una componente
peculiare della cultura italiana: e si tratta, ovviamente, di uno storicismo a forte
base idealistica, che vede, appunto, nella storia dell’«idea» il vero motore della
civiltà umana (ne esiste anche uno a base materialistica, di derivazione in parte
marxista e in parte sociologica, che però occupò anch’esso un suo spazio in Italia
solo a partire dalla conclusione della seconda guerra mondiale).
Infine – ma in questo caso l’osservazione riguarda pressoché esclusivamente
Croce –, attraverso la riflessione estetica, l’idealismo influenzò direttamente e
profondamente la contemporanea produzione letteraria e poetica, la critica e la
storiografia letteraria. Del Croce, infatti, appaiono in quegli anni, oltre
all’Estetica già nominata, altre importanti opere riguardanti tali tematiche:
L’intuizione pura e il carattere lirico dell’arte, 1908; il Breviario di estetica,
1912; Il carattere di totalità dell’espressione artistica, 1917.

Alla base della sua nozione dell’arte e della poesia Croce mette il concetto di
«intuizione pura»: il che vuol dire negarne risolutamente il carattere di
conoscenza intellettuale o il fine pratico utilitario, per riconoscere in essa
semplicemente [secondo la definizione del Breviario] «una vera sintesi a priori
estetica, di sentimento e immagine nell’intuizione, della quale si può ripetere che
il sentimento senza l’immagine è cieco, e l’immagine senza sentimento è vuota».
Questa concezione si avvicina per certi versi a una concezione «decadente»
dell’arte (teoria dell’«arte per l’arte»; la «poesia pura»). E però in Croce – Croce
inteso come critico e teorico letterario – essa procede di pari passo con una
robusta predilezione per la forma classica e con un vivace interesse per la natura
etica del sentimento da esprimere, d’origine, questo, indubbiamente
desanctisiana. Ciò spiega perché Croce individui in Carducci il vertice della
poesia contemporanea, manifesti diffidenza nei confronti di un Leopardi e non
apprezzi nulla, o quasi nulla, della poesia a lui contemporanea (D’Annunzio e
Pascoli, ad esempio, riscossero da lui solo incomprensioni).
La vastità dell’opera, la sistematicità e organicità delle posizioni sostenute, si
accoppiarono nei due pensatori, come abbiamo già accennato, alla
consapevolezza precisa che l’affermazione di questi loro punti di vista era legata
a una battaglia politico-culturale (cioè non a un processo automatico e
spontaneo, ma a un vero e proprio scontro di idee, da svolgersi secondo una
«strategia»), le cui sorti apparivano loro tutt’altro che indifferenti ai fini di uno
sviluppo e di una elevazione del personale dirigente. Il loro idealismo, dunque,
non era puramente speculativo, ma un «idealismo militante», anche se fondato
su una solida base teorica e storiografica. Strumento prezioso di questa loro
collaborazione fu «La critica», la rivista che Croce aveva fondato nel 1903 e che
dopo la rottura continuò a dirigere e a riempire dei propri articoli con un senso
instancabile della continuità culturale (fu pubblicata fino al 1944).
Si deve a questo, oltre che alla forza del loro pensiero, se i piú importanti
fenomeni successivi nel campo del pensiero e della cultura – dal «vocianesimo»
al marxismo al fascismo; risultarono debitori della loro opera (come vedremo di
volta in volta a tempo debito).
5. Il ritorno dei cattolici: il «modernismo».
Dopo trent’anni di laicismo impermeabile e assai spinto, è da segnalare in
questo periodo il ritorno dei cattolici a una presenza attiva sia in campo politico

sia in campo culturale. In campo politico, tuttavia, dopo una prima fase
d’impegno sociale corrispondente al papato di Leone XIII (1878-1903, Enciclica
Rerum Novarum, 1891), la cosa si risolse, ad opera del dirigente cattolico
Vincenzo Gentiloni (1865-1916), nella stipula d’un patto con un certo numero di
candidati del Partito liberale, che in cambio di voti cattolici s’impegnavano a
rispettare in Parlamento un elenco di parole d’ordine ispirate dal Vaticano
(opposizione all’introduzione del divorzio; difesa della scuola privata; difesa
dell’insegnamento religioso nella scuola elementare, ecc.). L’accordo – noto
come patto Gentiloni – fu praticato nelle elezioni politiche generali del 1913
(cfr. infra, cap. II , par. 15.1.). Esso era segreto: quando fu reso noto, suscitò
aspre polemiche perché, non senza ragione, sembrò aver messo in discussione il
carattere liberale dello Stato.
In campo culturale l’esperienza si rivelò assai piú interessante. Un gruppo
d’intellettuali cattolici, fra i quali non pochi sacerdoti, operò il tentativo – che da
subito fu denominato «modernismo» – di rinnovare l’insegnamento della Chiesa
mettendolo a confronto con le conquiste del pensiero e della scienza moderni.
Questo filone ebbe una propria rivista, «Rinnovamento», apparsa all’inizio del
1907 e diretta da Antonio Ajace Alfieri, Alessandro Casati e Tommaso Gallarati
Scotti; e un rappresentante prestigioso e appassionato in Antonio Fogazzaro, il
quale, nei suoi ultimi romanzi, Piccolo mondo moderno (1900), Il Santo (1905),
e Leila (1910), faceva coincidere le sue antiche simpatie rosminiane con
l’adesione piú recente allo scientismo e alle correnti spiritualiste francesi (in
particolare, Maurice Blondel, autore di un testo fortunatissimo come L’action,
1893). Il sacerdote Romolo Murri (1870-1944) invece, riprese la tematica
dell’impegno sociale cristiano (finendo scomunicato quando fu eletto in
Parlamento con l’appoggio dei radicali e dei socialisti); ed Ernesto Buonaiuti
(1881-1946), personalità d’indubbio rilievo, fece derivare da una rilettura
dell’annuncio neotestamentario la persuasione della possibilità di una totale
conciliazione fra socialismo e cristianesimo e parlò, per l’appunto, di
«socialismo cristiano».
Il tentativo fallí per l’intransigente opposizione della Chiesa, che usò tutti i
mezzi per reprimerlo (dalle sospensione a divinis alle scomuniche, ecc.).
Occorre però anche aggiungere che i gruppi intellettuali laici (per esempio,
Croce e Gentile), che avrebbero potuto esserne gli interlocutori, sia pure critici,
reagirono con l’indifferenza o addirittura con il sarcasmo. Segno, probabilmente,
oltre che d’un forte residuo anticlericale, di scarsa sensibilità nei confronti del

problema reale rappresentato non tanto da quel gruppo ristretto di intellettuali
quanto dalla massa popolare cattolica, restata completamente fuori non solo
dallo Stato unitario sorto dal Risorgimento ma anche dalla sua cultura (e
destinata a restarvi ancora a lungo).
6. Il «multanime» e il «fanciullo»: i due profeti del decadentismo italiano.
Gabriele D’Annunzio e Giovanni Pascoli sono senza ombra di dubbio le
personalità piú rilevanti del decadentismo italiano: del quale, tuttavia,
interpretano due possibili varianti, quasi opposte. D’Annunzio, quella
dell’estetismo superomistico e del vitalismo esistenziale, proiettate ambedue
verso l’esterno, in una specie d’invasata conquista di tutto il territorio
circostante; Pascoli, quella del ripiegamento solitario e malinconico e della
ricerca formale imperniata sulla cura del particolare e della parola. Piú anziano
di qualche anno il Pascoli (nato nel 1855) del D’Annunzio (nato nel 1863),
tuttavia il secondo resta a mio avviso legato piú del primo al clima e ai miti
letterari di fine Ottocento (decenni ’80 e ’90), ai quali lo aveva pienamente
introdotto la sua eccezionale precocità (le prime raccolte di rime, Primo vere e
Canto novo, apparvero quando lui aveva rispettivamente sedici e diciannove
anni, addirittura tra la fine degli anni ’70 e l’inizio degli ’80). Pascoli, invece,
appare già proiettato – magari senza che lui lo volesse o se n’accorgesse – verso
la ricerca poetica novecentesca, che dalle sue scelte infatti in molti casi si trovò a
ripartire.
Alcuni punti comuni fra i due tuttavia esistevano. Frequentarono (per quanto
questa espressione s’adatti a uno scrittore schivo come Pascoli) gli stessi
ambienti letterari. Discendevano, in maniera inequivocabile, dal medesimo
maestro: Giosue Carducci. La tradizione classicista carducciana, e in genere la
tradizione classicista italiana, funzionarono, per l’uno come per l’altro, da
incubatrici della loro personale ricerca. Si dà il caso, dunque, inedito in Europa,
per cui a forme di sensibilità e di scrittura decadenti si perviene non attraverso
l’estenuazione e fermentazione dell’esperienza romantica, ma lavorando
direttamente sulle possibilità estreme offerte da una cultura classicista (del resto,
già nello stesso Maestro, il Carducci, avevamo notato un fenomeno del genere).
Fattore tutt’altro che secondario delle loro caratteristiche – e dei loro limiti.
6.1. Gabriele D’Annunzio.

Uno dei postulati fondamentali della personalità dannunziana è d’aver voluto
modellare la propria vita come un’«opera d’arte»: cioè, d’averla voluta ispirare
ai medesimi concetti e valori da cui traeva origine la sua ricerca letteraria. Anche
questo è un «luogo comune» decadente, dai poètes maudits in poi, applicato dal
poeta abruzzese con indefessa tenacia e con inesausto esibizionismo.
Coerentemente con l’impostazione dell’Autore, rinunceremo perciò a distinguere
le notizie riguardanti la sua opera da quelle riguardanti la sua vita: cercando
invece di far vedere a «fasi» successive la complessiva evoluzione della sua
posizione – e nella vita e nell’arte.
6.1.1. L’iniziazione romana. Gabriele D’Annunzio era nato a Pescara nel
1863 (da famiglia benestante, ma non nobile), e aveva studiato nel convitto
Cicognini di Prato, segnalandosi presto per la vivacità e l’irrequietezza
dell’ingegno e la vasta cultura poetica, accumulata nel corso di pochi anni. Le
prime raccolte di rime, Primo vere (1879) e Canto novo (1882), si muovono
fedelmente nel solco dell’imitazione carducciana, ravvivata da una vena di
autentica sensualità (si tenga presente che nel 1877 era apparsa la prima edizione
delle Odi barbare di Carducci, che aveva suscitato incredibili entusiasmi).
Tra il 1882 e l’89 D’Annunzio fissa la sua residenza a Roma, dove, ancora
giovanissimo, comincia a brillare di luce propria, sia nei salotti mondani della
capitale sia negli ambienti letterari, dove viene subito accolto e apprezzato. In
particolare, è notabile la sua frequentazione del circolo della «Cronaca
Bizantina», all’interno del quale, come abbiamo già visto (cfr. supra, cap. I , par.
8.1.), carduccianesimo e verismo si intrecciavano e si stemperavano nelle
morbide ambiguità di un incipiente decadentismo.
Questa duplicità dell’esperienza culturale e ambientale si riflette, in questo
periodo, nelle caratteristiche dell’opera di D’Annunzio, il quale, da una parte,
nelle raccolte poetiche Intermezzo di rime (1883), Isaotta Guttadauro (1886),
Elegie romane (1892) e, particolarmente importante, Poema paradisiaco (1893),
dà prova di un’inclinazione letteraria raffinata e preziosa, ai limiti di una
galanteria mondana e corrotta; dall’altra, nelle novelle di Terra vergine (1882) e
di San Pantaleone (1886; poi rifuse nelle Novelle della Pescara, 1902), riprende
temi, suggestioni e ambienti della narrativa verista, ma per stravolgerli verso
un’estetizzante contemplazione della barbarie e ferinità delle plebi contadine
abruzzesi.
Il vertice della prima esperienza romana – sia nel senso dell’esperienza
personale e mondana, sia nel senso della ricerca letteraria – è rappresentato dal

romanzo Il piacere (apparso nel 1889), prima, grande opera matura – se si può
dir cosí – del giovane Gabriele (il quale, appunto, a quella data aveva solo
ventisei anni).
6.1.2. «Il piacere». Il romanzo narra la storia del conte Andrea Sperelli,
giovane dandy romano (storia nella quale non è difficile ravvisare tratti
autobiografici), che vive in sé, all’interno degli ambienti romani piú lussuosi e
raffinati, la crisi dei vecchi valori e la crescita prepotente di un atteggiamento
estetizzante, tanto prestigioso all’esterno quanto vuoto e insicuro al proprio
interno. Il trascinante amore per Elena Muti – enigmatica e affascinante figura di
donna –, quando si rivela impossibile, si trasforma in un ulteriore motivo di
sofferenza e di declino. Quando tutto, nell’esperienza mondana, si rivela privo di
contenuti e di risposte, cosa resta all’«eroe»?
L’«eroe» Andrea Sperelli vive lucidamente tutto il processo del proprio
corrompimento, per arrivare a scoprire (fratello di razza del «multanime» Tullio
Hermil, protagonista dell’Innocente), che laddove non c’è piú una legge, tutte le
leggi, tutte le possibilità sono aperte:
Non potendo piú conformarsi, adeguarsi, assimilarsi, ad una superiore forma dominatrice,
l’anima sua, camaleontica, mutabile, fluida, virtuale si trasformava, si difformava, prendeva
tutte le forme.

«Camaleontica»: sembra davvero una straordinaria definizione
autobiografica. Può apparire una confessione di debolezza; in realtà è per
D’Annunzio la scoperta della sorgente di una forza. Infatti, poiché lo spirito di
Sperelli «era essenzialmente formale», egli «piú che il pensiero amava
l’espressione»: celava, dunque, nel corrotto e riprovevole uomo di mondo, la
larva viva del poeta, per cui «il verso è tutto». Quanto piú la corruzione
intaccava le fibre profonde e pervadeva la conoscenza, oscurandola, tanto piú di
conseguenza prendeva corpo e si sviluppava il principio estetico come unico
principio di salvazione. Venuto meno ogni saldo punto di riferimento etico e
conoscitivo, non restava che l’arte, e questa, a sua volta, tanto piú autentica
quanto piú padrona imperiosa di sé e del proprio destino. Nel grido che Gabriele
lancia nel corso di uno dei piú belli e spontanei fra i suoi saggi, quello sull’arte
di Giorgione: «Rinunciamo una buona volta alla certezza!» (apparso sul
«Convito» nel 1895), non c’è soltanto il definitivo rifiuto di ogni soggezione ai
sistemi positivi di conoscenza della realtà: c’è anche la constatazione, in una

certa misura genuina, che le certezze stabilite fino allora dai sistemi positivi
erano o sembravano insufficienti a garantire un corretto orientamento della
cultura nazionale e che occorreva passare a piú libere e fantasiose invenzioni:
«Abituatevi a reggervi in equilibrio con agile eleganza su la tenue corda della
probabilità distesa a traverso gli abissi!»
Questa, si potrebbe dire, è la «forma» che assume in Gabriele D’Annunzio il
suo personale contributo alla critica al positivismo e allo scientismo:
un’accelerazione potente verso il piú totale soggettivismo e il piú totale arbitrio
da parte dell’Artista e del Poeta. Il sesso, l’avventura sensuale spinta, fanno parte
organicamente di questo corredo di idee e di valori destinato a dissacrare la
moralità borghese.
6.1.3. Il periodo napoletano. Nietzschianesimo e wagnerismo. Trasferitosi a
Napoli, anche in seguito al fallimento del suo primo matrimonio, collaborò ai
giornali dell’amico Scarfoglio. In questa fase s’accentuano sempre piú i suoi
rapporti (peraltro molto discutibili sul piano interpretativo ed esegetico) con il
pensiero di Nietzsche (cfr. supra, cap. I , par. 7.1.) e con l’opera drammaturgica
di Richard Wagner.
Di Nietzsche egli accoglieva soprattutto lo slancio antiborghese (piú
esattamente: antifilisteo) e l’esplicito estetismo ellenizzante : l’Übermensch, il
Superuomo, tradotto in canoni di comportamento mondani un po’ volgari,
costituisce da questo momento in poi il Leitmotiv della sua opera (di figure
ispirate a tale tematica ce n’è nei suoi libri una vera galleria, ma a mo’
d’esempio ricorderemo quella forse da questo punto di vista piú significativa, il
protagonista del romanzo Il fuoco [1900], Stelio Effrena).
Wagner, invece, gli stava davanti agli occhi come l’immagine magniloquente
e grandiosa delle tragedie amorose e storico-mitico-collettive dell’eroica storia
germanica, dal passato preistorico e medievale, soprattutto, fino alla
contemporaneità. La moda di Wagner, e il conseguente distacco dalla
(apparente) semplicità sentimentale e musicale della tradizione verdiana,
rappresentano in Italia una costante di questo passaggio di fase. Di Wagner
affascinava D’Annunzio il sogno di realizzare l’«opera d’arte totale»: musica;
libretto; criteri registici; apparato spettacolare (quel che Wagner, insomma,
aveva costruito nella città, rifugio-teatro-nido d’amore, di Bayreuth). Tutto,
insomma, ricondotto sotto la medesima, sapiente mano dell’Artifex: come anche
D’Annunzio avrebbe voluto fare, e tuttavia non fece, mancandogliene
ovviamente i mezzi (ma in un certo senso tentando di riprodurne le procedure,

nei suoi romanzi aspiranti alla totalità del dire e del fare: manifesti estetici, certo,
ma al tempo stesso messaggi d’azione).
Queste prospettive, tuttavia, furono da lui applicate secondo una strategia
piuttosto volubile e incerta, che passava da un genere all’altro e da un tema
all’altro, rivelando un eccesso di disinvoltura compositiva ed esistenziale. Di
questi anni, infatti, sono, ad esempio, i romanzi Giovanni Episcopo (1891) e
L’Innocente (1892), in cui riprese atmosfere e situazioni delle opere russe di
Dostoevskij e di Tolstoj, anche queste allora di grande moda. Ritorna poi a
tematiche piú sue in romanzi come Il trionfo della morte, 1894, e Le vergini
delle rocce, 1896 (cfr. infra, cap. II , par. 6.1.6.); mentre le contemporanee prove
teatrali appaiono di una pretenziosità magniloquente e fastosa, di cui poco resta
(La città morta, 1898; La fiaccola sotto il moggio, 1905; La nave, 1908; Fedra,
1909). L’esperimento in questo campo piú riuscito è senz’ombra di dubbio La
figlia di Iorio (1904), in cui il poeta riprende ambiente e personaggi contadini e
pastorali del natio Abruzzo, ma travestendoli questa volta da protagonisti di
un’antica saga popolare, mitica e un po’ ferina (nella maniera che gli era piú
consueta, come abbiamo visto, quando affrontava argomenti di tale natura).
Chiude questa fase creativa (da cui abbiamo escluso intenzionalmente per ora
la produzione lirica) il romanzo Il fuoco (1900), una vera e propria apoteosi del
rapporto del poeta con la grande attrice Eleonora Duse, che ne era diventata
l’amante (nel romanzo, la Foscarina): sullo sfondo di una Venezia sontuosa e
funerea al tempo stesso, vero tempio della «decadenza» contemporanea (se ne
sarebbe accorto anche Thomas Mann con il suo straordinario Morte a Venezia:
cfr. supra, cap. II , par. 3.2.).
Cerchiamo ora di fare il punto su alcuni snodi decisivi dell’esperienza
dannunziana, ben consapevoli, come siamo, della difficoltà di mettere ordine in
una cosí tumultuosa carriera.
6.1.4. Un «estetismo militante». Ripartiamo ora dall’esperienza del «Convito»
di Adolfo De Bosis, appena accennata piú addietro (cfr. supra, cap. I , par. 16.1.).
Tale rivista rappresentò il momento di condensazione di una serie di forze sparse
e di pugnace assalto alle vecchie posizioni naturalistiche e veristiche:
D’Annunzio vi pubblicò Le vergini delle rocce; Pascoli, alcuni dei suoi Poemetti
conviviali (del che ringraziava con affettuosissime e alate espressioni sia De
Bosis sia D’Annunzio nella prefazione del 1904 all’edizione in volume
dell’opera); Giulio Aristide Sartorio (1860-1932), illustratore della «Cronaca
Bizantina» e di alcune delle prime opere di D’Annunzio, il primo organico

saggio sul movimento prerafaellita inglese, che fosse apparso fino allora in
Italia. E fini anime di esteti come Enrico Nencioni (1837-96) e Angelo Conti
(1860-1930) contribuirono fortemente a dargli l’impronta di una ricerca fraterna
e unitaria.
Il Proemio al «Convito» apparve anonimo, ma era di pugno di D’Annunzio.
Esso esprime efficacemente gli aspetti essenziali di questo atteggiamento, che
rappresenta ben piú di una semplice scelta letteraria: rappresenta un vero e
proprio mutamento del gusto. Il loro «Ideale novissimo», da cui sprizza una
«luce meravigliosa», è la Bellezza; «tuttavia essi non vogliono apparire asceti
solitari che innalzino un loro altare alla Bellezza eterna per officiarvi nella
liturgia di Platone»: non sono, cioè, puri dilettanti di sensazioni, presi
unicamente dal loro sogno estetico. «La loro ambizione è assai piú virile». Essi
lamentano naturalmente che siano tornati per l’Italia «i tempi oscuri in cui
vennero da contrade remotissime i Barbari a travagliare un suolo che pure era
cresciuto con la polvere degli estranei, e nella corsa ruinosa abbatterono tutti i
simulacri della Bellezza e cancellarono tutti i vestigi del pensiero» (è questo,
come abbiamo visto piú volte, un motivo ricorrente della tradizione classicista:
l’accusa ai romantici di avere aperto le porte all’invasione dei modelli stranieri).
Ricreare la Bellezza significa dunque combattere per difenderla, e al tempo
stesso imporla come il nuovo modello spirituale della civiltà italiana da
ricostruire. Ci troviamo di fronte, per cosí dire, a degli esteti militanti, a dei
«combattenti per la Bellezza». L’idea della guerra, che altri, negli stessi anni,
recuperavano per via di un ragionamento etico o politico, entra nel loro cervello
come indispensabile coronamento della stessa, rinnovata funzione sociale
dell’arte: «Non è piú il tempo del sogno solitario all’ombra del lauro o del mirto.
Gli intellettuali raccogliendo tutte le loro energie debbono sostenere
militarmente la causa dell’Intelligenza contro i Barbari, se in loro non è
addormentato pur l’istinto profondo della vita. Volendo vivere essi debbono
lottare e affermarsi di continuo, contro la distruzione, la diminuzione, il
contagio... La nostra Bellezza sia dunque nel tempo medesimo la Venere adorata
da Platone e quella di cui Cesare diede il nome per parola d’ordine ai suoi soldati
sul campo di Farsaglia: VENUS VICTRIX ».
Sono parole chiarissime e inequivocabili: e dense, come si può capire, di
futuro.
6.1.5. La «multanimità». D’Annunzio è questo, ma anche qualcosa di piú o di
diverso da questo. Ciò spiega – credo – l’incredibile fioritura di proposte,

suggestioni, tematiche, scelte stilistiche e narrative, che contraddistingue la sua
opera.
La sua innegabile, straordinaria abilità di letterato e di organizzatore della
cultura consistette probabilmente nel non lasciarsi mai catturare interamente da
una formula, nel mutare continuamente, restando sempre se stesso, lasciando
sostanzialmente inalterate le componenti della sua ispirazione. Ci si renda conto
di questo: l’intuizione del «camaleontismo» prelude alla scoperta di taluni
meccanismi culturali di massa. Persino il mito del «superuomo», cosí essenziale
in lui, non è sufficiente a concluderne la fisionomia. Dove mettere, infatti, in tale
formula, a seconda dei periodi e dei casi, il verismo delle novelle giovanili, il
tolstoismo di romanzi come L’innocente e Giovanni Episcopo, il panismo
sensuale delle Laudi, la geniale invenzione semplificatrice ed ermetizzante del
Notturno, da cui scaturirà tanta poesia italiana novecentesca? Senza escludere,
naturalmente, che ognuno di questi atteggiamenti sia legato all’altro da qualcosa
di profondamente comune, anzi comprendendoli tutti come riflessi di un unico
discorso profondamente, intelligentemente, direi astutamente unitario.
Tale unità del discorso consiste, a mio avviso, nella capacità di essere sempre
diverso, appunto perché soltanto cosí, in certe condizioni della cultura, della
società e magari del mercato culturale, si poteva conservare intatto e unitario ciò
che restava l’obiettivo fondamentale della creazione del poeta – cioè la figura
stessa del Poeta. D’Annunzio possiede, come il protagonista dell’Innocente
(Tullio Hermil), il dono della «multianimità» [cioè, l’avere non una sola, ma
«molte anime»]: ma tutte le esperienze gli servono a rendere piú sola, isolata,
compatta e sfolgorante l’immagine di sé, che egli offre al mondo come modello
di redenzione promesso a tutti coloro che ne saranno capaci. E «capaci» sta qui a
significare anche «dotati».
D’Annunzio, infatti, gioca molto abilmente sulla identificazione nietzscheana
fra volontà e destino, capacità e dote. Piú esattamente, egli propone un ideale
aristocratico riservato necessariamente a pochi. Non esclude però mai
completamente che la dote (di lignaggio, di razza, di cervello e di
temperamento), di cui c’è bisogno per ascendere a questa nuova aristocrazia, sia
patrimonio di molti, ai quali era ignota, e la poesia soltanto rivela. Lascia perciò
sottilmente immaginare che attraverso l’esperienza del poeta il lettore possa
scoprire quanto la sua anima, oppressa dalla mediocrità quotidiana, non aveva
saputo da sé sola esprimere. Le capacità illusionistiche della creazione poetica
vengono perciò tese al massimo. Il poeta, infatti, è colui che può tutto (perché ha
molte anime, ma un’essenza sola). È, in altre parole, la figura sociale in cui tutte

le figure sociali possono trovare compimento ed esaltazione. D’Annunzio
propone la figura del poeta come figura sociale dominante, come modello
imitabile per tutti.
Per dirla in altri termini, forse piú comprensibili: D’Annunzio insinuava che
ogni componente della «massa» potesse diventare come lui. Forse è a questo (o
anche a questo) che si deve il suo enorme successo editoriale, prolungato per
almeno tre generazioni di lettori. La vendita della «merce illusione» entra da
quel momento in grande stile nel mercato culturale italiano.
6.1.6. «Il trionfo della morte» e «Le vergini delle rocce». Se le cose stanno
cosí, si capiscono le tematiche, e anche la loro successione, di due romanzi
centrali nello sviluppo del decennio ’90 come Il trionfo della morte (1894) e Le
vergini delle rocce (1896), ambedue incardinati nell’esperienza del «Convito».
Il trionfo della morte è la storia del folle amore dell’intellettuale Giorgio
Aurispa per una donna della piccola borghesia, Ippolita Sanzio, mediocre ma
dotata di un’estrema carica sensuale. Giorgio – per sfuggirne quella che ritiene
un’influenza inferiore e mediocrizzante – cerca di rifugiarsi in una sorta di
dimensione mistica e spirituale: ma il ritorno a casa sua in Abruzzo, e la visita al
santuario di Casalbordino, percorso da folle contadine fanatiche e mostruose (qui
si possono cogliere alcune delle pagine descrittive piú sadiche e potenti del
nostro scrittore), gli fanno scoprire la vanità anche di questa strada. Dopo un
ultimo tentativo di convivenza, l’episodio wagneriano del triste amore fra
Tristano e Isotta spinge Giorgio a un ultimo gesto tragico e liberatore: si
precipita infatti in mare dalla scogliera adriatica, trascinando con sé l’amante
riluttante.
Il trionfo della morte sperimenta dunque la possibilità che dalla crisi di
Sperelli si esca attraverso l’esaltazione e il tormento sensuale, nel duplice aspetto
di identificazione e sottomissione del protagonista Giorgio Aurispa al simulacro
sensibile della bellezza, che è la donna, e al principio della razza, che è la folla
contadina, primordiale e bestiale, di Casalbordino e del natio Abruzzo. Ma in
ambedue i casi lo scrittore registra il fallimento di questa estraniazione da sé, cui
rilutta oltretutto la componente sadica – oppressiva e violenta, e non
sottomissoria – del proprio temperamento.
La parte «costruttiva» dell’avventura dannunziana parte da qui, dalla
necessità di far ordine nel disordine e di utilizzare la conoscenza e la
provocazione dei fallimenti come piedistallo di un nuovo «potere poetico». Sta

scritto con chiarezza inequivocabile all’inizio del libro primo delle Vergini delle
rocce:
Domati i necessarii tumulti della prima giovinezza, battute le bramosie troppo veementi e
discordi, posto un argine all’irrompere confuso e innumerevole delle sensazioni, nel
momentaneo silenzio della mia coscienza io avevo investigato se per avventura la vita potesse
divenire un esercizio diverso da quello consueto delle facoltà accomodative nel variar
continuo dei casi; ciò è: se la mia volontà potesse per via di elezioni e di esclusioni trarre una
sua nuova e decorosa opera dagli elementi che la vita aveva in me medesimo accumulati.

Claudio Cantelmo, il protagonista delle Vergini, è una sintesi di Andrea
Sperelli e Giorgio Aurispa, uscita di crisi e intenta a costruire nella vita «la
propria favola bella» (come si dirà anche piú tardi nel Fuoco). E la nettezza dei
proponimenti cresce, da questo momento in poi, in proporzione con la illusorietà
delle indicazioni politiche e ideologiche. La forbice tra la realtà dei tempi e la
funzione proposta alla poesia aumenta sempre piú. Non solo, infatti, Cantelmo
respinge l’ipotesi che compito dei poeti sia «esaltare in senarii doppi il suffragio
universale», non solo egli rivolgendosi ai poeti proclama con forza: «Difendete
la Bellezza! È questo il vostro unico officio. Difendete il sogno che è in voi!»
Ma contro l’edificio traballante e putrido dello Stato italiano, uscito dai
trent’anni avvilenti di parlamentarismo postunitario, si rivendica apertamente, in
una specie di singolare transfert piccolo-borghese, una nuova funzione dirigente
della nobiltà (intesa questa volta anche in senso stretto, come classe sociale),
volta a ricostruire le naturali gerarchie sociali dello spirito.
Ci sono, ormai, tutte le condizioni del passaggio alla terza fase, quella piú
direttamente politica, dell’esperienza dannunziana (cfr. infra, cap. II , par. 6.1.8.
sgg.).
6.1.7. L’esperienza «alcyonica». Si svolgono intanto altri eventi della
tumultuosa vicenda umana di Gabriele. Nel 1897 fu eletto deputato alla Camera
in rappresentanza della Destra; ma tre anni dopo passò all’Estrema sinistra,
schierandosi contro i provvedimenti reazionari del governo Pelloux (e
dichiarando: «Vado verso la vita»). Legatosi affettivamente a Eleonora Duse, si
stabilí nel 1898 nella villa La Capponcina di Settignano, non lontana dalla
residenza dell’amante in Versilia, dove condusse una vita fastosa, degna d’un
personaggio del Rinascimento.
Contestualmente alle altre esperienze – e prodigiosa appare davvero la sua

attività produttiva – matura in questo periodo la sua esperienza lirica, condensata
nei libri delle Laudi: ciclo poetico, intitolato piú estesamente Laudi del cielo del
mare della terra degli eroi; ognuno di essi prese il nome di una delle stelle che
componevano la costellazione delle Pleiadi. I primi tre, Maia, Elettra e Alcyone,
apparvero tra il 1903 e il 1904. Seguiranno Merope, 1911-12, e Canti della
guerra latina, 1914-18, ambedue contraddistinti da una retorica nazionalista
gonfia e, oggi, completamente insipida.
In molti di tali componimenti lirici (per esempio nel Laus vitae, che occupa
gran parte di Maia, o nei componimenti patriottici che, oltre a riempire le
raccolte successive, costellano Elettra), l’innegabile abilità tecnica e metrica e la
sonorità del verso sono irrimediabilmente sopraffatti dalla vacuità del pensiero e
dalla retorica delle formulazioni politiche. Illeggibili ormai, si potrebbe dire in
rapida sintesi.
È un luogo comune di tutta la critica – ma il fatto che lo sia non ne attenua la
fondatezza – che D’Annunzio raggiunge le vette piú alte della sua personale
poetica in taluni componimenti di Alcyone, in cui, liberatosi da tutti gli orpelli
esteriori, si concentra sul suo grumo lirico profondo: il quale consiste in un
fascio, molto essenziale, e semplice, di sensazioni. Modulato in termini piú o
meno persuasivi il suo prontuario tematico e poetico ne Il fanciullo (lungo
componimento in sette parti, che ci consente almeno di rilevare quanto il tema
del «poeta-fanciullo» fosse presente fra i letterati del tempo), in poesie come La
sera fiesolana, La pioggia nel pineto, Furit aestus, Bocca d’Arno, Meriggio,
L’ippocampo, D’Annunzio raggiunge un miracoloso equilibrio tra le capacità
straordinarie del facitore di versi e la piacevolezza, sonora e sensuale, delle
forme.
Al vertice si colloca, a mio giudizio, Stabat nuda aestas (titolo tratto come
altri da Ovidio: l’estate stava, si presentava nuda, nella sua solare, selvaggia
sensualità). Diamo il componimento, insolitamente breve, per intero, onde
fornire un buon metro di misura per le nostre affermazioni precedenti:
Primamente intravidi il suo piè stretto
scorrere su per gli aghi arsi dei pini
ove estüava l’aëre con grande
tremito, quasi bianca vampa effusa.
Le cicale si tacquero. Piú rochi
si fecero i ruscelli. Copïosa
la rèsina gemette giú pe’ fusti.
Riconobbi il colúbro dal sentore.

Riconobbi il colúbro dal sentore.
Nel bosco degli ulivi la raggiunsi.
Scorsi l’ombre cerulëe dei rami
su la schiena falcata, e i capei fulvi
nell’argento pallàdio trasvolare
senza suono. Piú lungi, nella stoppia,
l’allodola balzò dal solco raso,
la chiamò, la chiamò per nome in cielo.
Allora anch’io per nome la chiamai.
Tra i leandri la vidi che si volse.
Come in bronzëa mèsse nel falasco
entrò, che richiudeasi strepitoso.
Piú lungi, verso il lido, tra la paglia
marina il piede le si torse in fallo.
Distesa cadde tra le sabbie e l’acque.
Il ponente schiumò ne’ suoi capegli.
Immensa apparve, immensa nudità.

Come si può vedere, D’Annunzio combina qui il suo sensualismo sessuale,
cosí potente, con il sensualismo naturalistico, che contraddistingue il suo
rapporto con il mare, la foresta, le foglie, la schiuma e il vento: tutte
manifestazioni della medesima realtà, colta con spirito panico. Il lessico
ricercato (da elencazione vocabolaristica), l’aggettivazione fuori dal comune e la
sintassi contorta e fluida nello stesso tempo compongono alla perfezione un
quadro pittorico da grande accademia (e numerosi riscontri si potrebbero
effettivamente ritrovare nei pittori decadenti di quel periodo, dai preraffaelliti
inglesi al francese Puvis de Chavannes al decorativo Sartorio).
6.1.8. L’interventismo, la guerra, il dopoguerra. Fuggito in Francia nel 1910,
per sottrarsi ai debiti crescenti, vi compose nella lingua del luogo vari
componimenti, tra i quali spicca, per la preziosità alessandrina dello stile e delle
tematiche Le martyre de Saint Sébastien (rappresentato a Parigi nel 1911 con
musiche di Claude Debussy). Da questo autoprocurato esilio rientrò in Italia il 4
maggio 1915, in tempo per partecipare con eccezionale fervore e con toni di
grande violenza all’ultima fase della campagna per l’intervento (su tutti questi
avvenimenti, cfr. infra, cap. II , par. 15.3.1.). L’entrata in guerra dell’Italia gli

consentí di provare con i fatti che la sua inclinazione a una vita vissuta
eroicamente non era solo letteraria. Arruolatosi, nonostante l’età avanzata, prese
parte a imprese guerriere di grande risonanza, come il volo di aerei italiani su
Vienna e l’attacco dei mezzi navali d’assalto contro la munita base della flotta
austriaca a Buccari (sulla costa croata dell’Adriatico). Ferito, perdette un occhio.
La battaglia irredentistica e a favore della guerra, e la partecipazione alla
vicenda bellica, spinsero D’Annunzio verso una terza fase della sua presenza
pubblica e politica, in cui il suo nazionalismo assunse una coloritura sempre piú
esplicitamente aggressiva e reazionaria.
Nell’immediato dopoguerra, scontento della piega che andavano prendendo
per l’Italia le trattative di pace, guidò una vera e propria spedizione militare, che
occupò e tenne per circa un anno la città istriana di Fiume. Poté cosí provare
anche le sue idee politiche, testimoniate dalla Costituzione della Reggenza
italiana del Carnaro, quasi tutta di suo pugno, in cui reminiscenze delle forme
medievali di governo comunale si mescolano a suggestioni anarcosindacaliste e
a una complessiva visione iper-nazionalistica del problema italiano.
Durante i lunghi mesi della degenza, D’Annunzio raccolse o stese, in
condizioni di semi-cecità, ricordi di guerra e osservazioni sulla vita, poi raccolti
nel volume Il notturno (1921). È l’apertura di una nuova fase anche nella
creazione letteraria, caratterizzata dal ripiegamento del poeta su se stesso. La
radice della sua ispirazione resta la sensualità; ma non piú quella prorompente e
ostentata delle raccolte precedenti; bensí una sensualità che si contempla nei suoi
aspetti piú minuti ed elementari, e tende a coincidere con la stessa
sopravvivenza, come in questa pagina in cui descrive le sue sensazioni, mentre,
bendato e sofferente, giace sul letto in Venezia:
Non so se io abbia piú sete d’acqua o piú sete di musica o piú sete di libertà.
Sento il sole dietro le imposte. Sento che c’è un’afa di marzo chiara e languida sul canale.
Sento che è bassa marea.
La primavera entra in me come un nuovo tossico. Ho le reni dolenti, in una sonnolenza
rotta di sussulti e di tremori.
Ascolto.
Lo sciacquío alla riva lasciato dal battello che passa.
I colpi sordi dell’onda contro la pietra grommosa.
Le grida rauche dei gabbiani, i loro scrosci chiocci, le loro risse stridenti, le loro pause
galleggianti.

Il battito di un motore marino.
Il chiocciolío sciocco del merlo.
Il ronzío lúgubre d’una mosca che si leva e si posa.
Il ticchettío del pendolo che lega tutti gli intervalli.
La gocciola che cade nella vasca del bagno.
Il gemito del remo nello scalmo.
Le voci umane nel traghetto.
Il rastrello su la ghiaia del giardino.
Il pianto d’un bimbo non racconsolato.
Una voce di donna che parla e non s’intende.
Un’altra voce di donna che dice: «A che ora? a che ora?»
A volte i suoni e i frammenti dei suoni e le pause diseguali si confondono in una sola
armonia che si porta con sé la mia tristezza e qualcosa di ancor piú triste che la mia
tristezza.
A volte la mia attenzione li separa, li scerne, li distingue a uno a uno.
E alternamente mi fanno soffrire.

Il D’Annunzio «notturno» non è in fondo che un concentrato essenziale del
D’Annunzio «alcyonico». Lo scavo, che il poeta compie, oltre la pellicola del
suo sensualismo dichiarato ed esplosivo, non è tuttavia privo d’effetti sulle
caratteristiche del suo linguaggio poetico.
Con questi esperimenti di scrittura scabra e nuda, il poeta s’accosta, come non
era mai accaduto in precedenza, allo spirito e alla ricerca dei giovani scrittori del
primo Novecento. Frammentismo e impressionismo sembrano a un passo dalla
sua ultima creazione. Non a caso, il Notturno ebbe presso i poeti italiani degli
anni ’20-’30 l’accoglienza fortunata che essi rifiutavano ormai sempre piú
decisamente al D’Annunzio retore ed eloquente degli scritti di apologia ed
esaltazione.
Nell’ultima parte della sua vita, D’Annunzio si ritira in una villa a Gardone,
sul lago di Garda, che egli trasformerà in un sacrario delle sue memorie e
chiamerà nel 1923 «Vittoriale degli Italiani». Di quest’ultimo periodo sono
importanti Le faville del maglio (1924-28) e Le cento e cento e cento e cento
pagine del libro segreto di Gabriele D’Annunzio tentato di morire (1935), che
continuano la ricerca del Notturno.
D’Annunzio era ormai un poeta nazionale, glorificato dal fascismo. E tuttavia
i rapporti del poeta con Mussolini non furono mai veramente buoni (il duce

sospettava in lui un concorrente), sicché il suo lungo soggiorno al Vittoriale poté
anche sembrare un dorato esilio. Morí nel 1938 al suo tavolo di lavoro.
6.1.9. Il «dannunzianesimo». Insieme con l’opera di D’Annunzio crebbe e si
sviluppò il «dannunzianesimo», ossia l’insieme dei fenomeni letterari, culturali e
politici che dalla sua opera presero origine. Ma, a dir la verità, tra le due cose è
difficile porre una cesura netta, poiché durante il corso della sua vita il poeta si
sforzò di creare intorno a se stesso e alla propria opera una leggenda, che talvolta
finí per oscurare la sostanza dei risultati da lui raggiunti.
L’impasto di estetismo, sensualità, superomismo, di culto per l’avventura, di
avversione per la mediocrità borghese, di nazionalismo, bellicismo e
interventismo, di retorica imperialistica e di sollecitazione alla grande impresa
nell’arte come nella storia, la confusione di letteratura e vita, in cui consiste il
dannunzianesimo, rappresenta un elemento centrale nella formazione di quel
pubblico colto e semi-colto del primo Novecento italiano, che tanta importanza
avrà anche nelle vicende politiche del periodo.
Il D’Annunzio poeta è, come abbiamo visto, ricco di suggestioni e di
sfumature, anche se il suo punto di riferimento fondamentale resta
l’assaporamento quasi ossessivo della bellezza sensibile, l’indugio compiaciuto
sul senso che conosce e che parla.
Ma nell’immagine diffusa dello scrittore non v’è dubbio che abbia preso il
sopravvento quel D’Annunzio retore, ideologo e propagandista, al quale si deve
attribuire molto probabilmente una parte di responsabilità in quel blocco oscuro
della coscienza nazionale di fronte alla realtà del paese e in quella sorprendente
evasione di massa dagli impegni posti dallo sviluppo, che sembra caratterizzare
il clima della società italiana negli anni precedenti la guerra. Si direbbe che nella
sua opera, nel suo appello alla grandezza del bel gesto e dell’avventura, la
piccola borghesia umiliata dell’età umbertina e giolittiana trovasse lo strumento
per una colossale rimozione dai suoi reali affanni quotidiani e per una sua
proiezione nel cielo pericoloso delle idealità letterarie.
Come abbiamo già accennato piú volte, conviene se mai ricordare come
D’Annunzio manifestasse una straordinaria capacità nel cogliere gli umori della
massa, i particolari stati d’animo delle crisi e dell’eccitazione nervosa e malata
che ne segue (come nel romanzo giovanile Il piacere) e nel tradurli in opere e in
forme, che tengono conto delle probabilità di successo editoriale come di un
fattore intrinseco ai criteri stessi della creazione artistica. Per certi versi Gabriele
D’Annunzio può essere considerato uno dei primi autori, forse il primo in Italia,

che abbiano contribuito alla nascita di un’industria culturale, stabilendo con il
proprio pubblico un rapporto di dominio, cui il giornalismo, l’editoria, il volume
ben illustrato, lezioso e allusivo, fornivano gli strumenti indispensabili per
affermarsi. Rilevante, anche da questo punto di vista, il suo pluriennale rapporto
con l’editore Treves (cfr. supra, cap. I , par. 8.1.).
In Europa D’Annunzio ebbe fama rapida e brillante. Tuttavia, ben presto
emersero i «distinguo» e le critiche. Spesso – come, ahimè, capita in ogni tempo
al nostro paese – i suoi esibizionismi e le sue uscite retoriche e apologetiche
furono associati a una condizione generale del «carattere italiano», di cui il Poeta
Vate sarebbe stato un attendibile rappresentante. Thomas Mann, nelle sue
Betrachtungen eines Unpolitischen [Considerazioni di un impolitico, 1918],
sulle quali torneremo a lungo (cfr. infra, cap. I , par. 9.1.); testo tuttavia
condizionato dal fatto che lo scrittore tedesco vi difendeva l’«altro» lato del
conflitto, quello degli Imperi centrali), cosí s’esprimeva nei suoi confronti: «Da
dove attingo parole per descrivere tutta la incomprensione, lo stupore, il ribrezzo
e disprezzo che provo al cospetto del poeta-politico di razza latina, del
guerrafondaio tipo Gabriele D’Annunzio? Possibile che un retore e demagogo di
questo stampo non rimanga mai solo e stia sempre cosí, affacciato al “balcone”?
Non conosce solitudine, non gli vengono mai dubbi nei propri confronti, ignora
la preoccupazione e il tormento per l’anima e per l’opera sua, ignora l’ironia a
proposito della gloria, la vergogna dinanzi alla «venerazione»? E dire che a casa
sua, almeno per un po’ di tempo, è stato preso sul serio, questo buffone d’artista,
questo pallone gonfiato, avido di ebbrezze! Nessuno si è alzato per dire: “costui
conosce il tempo, ma io conosco i suoi ghiribizzi. Via dai piedi questo pagliaccio
col berretto a sonagli!” Chissà, forse un atteggiamento cosí passivo era possibile
solo in un paese rimasto fanciullo, un paese in cui tutta la critica demo-politica
non impedisce che gli facciano difetto proprio la critica e lo scetticismo di
grosso taglio, un paese insomma che non ha mai avuto una profonda esperienza
critica né sul piano razionale né su quello morale e tanto meno su quello
dell’arte».
L’apprezzamento, certo, non è lusinghiero, né per D’Annunzio, né per i nostri
connazionali di quel tempo. Bisogna tuttavia confrontarsi ogni tanto con il punto
di vista altrui – soprattutto se autorevole, come in questo caso – per avere altri
angoli visuali da cui meglio giudicare noi stessi (e le nostre opere).
6.2. Giovanni Pascoli.

Quasi completamente agli antipodi della rutilante carriera, poetica, politica e
umana, del Poeta Vate, Gabriele D’Annunzio, si direbbe quella, ripiegata e
introversa, di Giovanni Pascoli (anche se punti di contatto sul piano culturale e
del gusto, come abbiamo visto, esistono). Si potrebbe dire, in sintesi, che in
Pascoli la vita interiore prevale di gran lunga su quella esteriore: e che alcuni
traumi psico-sentimentali condizionarono in modo indelebile la sua vita.
Vediamo di ricollegare gli uni agli altri – avvenimenti e traumi – in un quadro
possibilmente unitario.
6.2.1. Elementi biografici. Giovanni Pascoli era nato a San Mauro di
Romagna (oggi San Mauro Pascoli) nel 1855, da una famiglia umile ma non
povera (il padre, Ruggero, era amministratore della vicina tenuta dei principi
Torlonia). Quarto di numerosi fratelli, fu messo a studiare nel 1862 nel collegio
urbinate Raffaello, tenuto dagli scolopi, e vi restò fino al 1871. Proseguí poi gli
studi a Rimini, Firenze e Cesena e nel ’73 s’iscrisse alla facoltà di Lettere
dell’Università di Bologna.
Nell’agosto 1869, per mano ignota, il padre gli era stato ucciso con una
fucilata mentre rientrava a casa (il Pascoli ne rammentò l’episodio in una delle
sue piú celebri, anche se non piú alte, liriche, La cavalla storna, 1903): fu
l’inizio di una serie di sciagure, che colpirono la famiglia del poeta e lo
segnarono indelebilmente.
Nell’Università di Bologna fu allievo di Carducci e amico di molti suoi
allievi, in modo particolare del coetaneo Severino Ferrari (cfr. supra, p. 66). Si
legò in maniera militante alla neonata Associazione internazionale dei lavoratori;
in seguito alla partecipazione a una manifestazione studentesco-operaia, nel
settembre 1879 fu arrestato e passò alcuni mesi in carcere. Ne uscí avvilito e
prostrato, anche per le conseguenze che poteva immaginare ne sarebbero
derivate per la carriera universitaria: Pascoli, infatti, si manteneva agli studi con
una borsa di studio del Comune, che per l’occasione gli fu sospesa. Interruppe
quindi ogni tipo di militanza politica e le sostituí quella vaga ideologia
umanitaria e solidaristica che lo contraddistinguerà negli anni successivi (almeno
fino al 1911).
Finalmente si laurea in lettere classiche nel giugno 1882, discutendo una tesi
sul poeta greco Alceo. Nominato professore di lettere classiche nei licei, inizia
una carriera itinerante che, nel giro di pochi anni, lo porta da Matera a Massa a
Livorno. A Massa era riuscito a riunire a sé le sorelle Ida e Maria, altra tappa
decisiva nel suo percorso affettivo interiore.

Entra in contatto a poco a poco, come abbiamo già rilevato, con gli ambienti
culturali e artistici d’avanguardia («Cronaca Bizantina», D’Annunzio, De Bosis,
ecc.). Nel ’95 aveva ricevuto la nomina a professore straordinario della cattedra
di grammatica greca e latina presso l’Università di Bologna; quindi insegnò
letteratura latina a Messina, e di nuovo grammatiche classiche a Pisa.
Nel settembre ’95 le nozze della sorella Ida costituirono per il sensibile poeta
un ulteriore motivo di afflizione e di ansia. Fu allora che decise di stabilirsi
insieme con la sorella Mariú a Castelvecchio, nei pressi di Barga (in Lunigiana),
in una casa che divenne da quel momento per lui un luogo di culto degli affetti
famigliari – quelli precedenti e quelli residui – e della creazione poetica. Forse
per ubbidire lui stesso a questa specie di religione domestica, rinunciò a sposarsi
(sicché divenne quasi inevitabile parlare di rapporti incestuosi fra i due fratelli
rimasti insieme per sempre, sebbene, quasi certamente, di natura solo platonica).
Durante gli anni messinesi, sviluppò anche una notevole mole d’interessi
critici e storico-letterari. Studiò a fondo Dante e la Divina Commedia,
simpatizzando con una prospettiva di lettura di tipo esoterico e iniziatico (Sotto il
velame, 1900; La mirabile visione, 1902). Si occupò di poesia e poeti
contemporanei (Miei pensieri di varia umanità, 1903; poi confluiti in Pensieri e
discorsi, 1912): importanti le letture leopardiane; e lo scritto Il fanciullino, in cui
condensò la sua poetica (cfr. infra, cap. I , par. 13.1.).
Nel 1906 fu chiamato a ricoprire la cattedra di letteratura italiana presso
l’Università di Bologna, al posto di Carducci, che s’era appena ritirato (un anno
prima di morire). La tenne fino al 1911, quando fu costretto anche lui a ritirarsi
per l’aggravarsi di una cirrosi epatica. Morí a Bologna il 6 aprile 1912.
6.2.2. Formazione e poesia classica. Pare a me essenziale, per la
comprensione della personalità poetica e umana di Giovanni Pascoli, tener conto
subito del fatto che egli fu, innanzi tutto, un cultore – un cultore specialistico e
sapiente – degli studi classici, e un poeta in lingua latina di rilevante importanza.
Dunque non un italianista votato al classico, come il suo maestro Carducci; ma
un classicista votato alla poesia in lingua volgare, alla maniera, ad esempio, di
un Poliziano (cfr. vol. I, pp. 408-16).
I suoi versi latini sono, dal punto di vista metrico e stilistico, tanto eccellenti
quanto gli italiani. Ne scrisse in abbondanza nel corso di tutta la sua vita, in
perfetta contemporaneità con la sua produzione in lingua volgare (il che significa
che il doppio registro non gli costava nessuna fatica, gli era perfettamente
naturale). Il genere da lui prescelto – «poemetti», ossia «poëmata» – in realtà

non era esistito nell’antichità. Trattasi, infatti, di componimenti non lunghissimi
(fino, piú o meno, a due-trecento versi) generalmente in esametri, in cui il poeta
fissa una situazione, una piccola storia, da cui trarre un senso, una morale. Forte
è l’impronta cristiana in parecchi di questi componimenti. Naturalmente non un
cristianesimo dottrinario e confessionale, ma una forma specifica, e in questo
senso molto sentita, del suo credo umanitario.
Essi sono stati riuniti in sezioni. Le piú importanti sono: Poemata Christiana
(Centurio, Thallusa, Pedagogium); Liber de poetis (Phidyle); Res Romanae
(Laureolus); Ruralia (Castanea). Una sezione raccoglie componimenti piú brevi
e talvolta scherzevoli: Poëmata et epigrammata.
Difficile interpretare un testo che soltanto pochissimi tra i lettori saranno in
grado di leggere nell’originale. Farei un solo piccolo esempio per tentare di
farmi capire. In Castanea il poeta celebra l’albero del castagno, fondamentale
mezzo di sostentamento per generazioni e generazioni d’italiani impiantati nella
dura fascia appenninica. Tutto, del castagno, serve. Come spiega il poeta stesso:
«Nemmeno oggi su gli alti monti si camperebbe se non fosse la farina dolce»; e
quando «Le foglie si asciugano e si inaspriscono alle prime ventate del
tramontano, sono spazzate e ammucchiate e inzeppate in crinelle di salcio e
portate nelle capanne; e servono di strame alle bestie».
Bene, questo tenue spunto è svolto da Pascoli in versi che riescono ad essere
al tempo stesso solenni e affettuosi. Ogni strofa di otto esametri è un quadretto.
E la storia narrata, che è quella del diacono Martino, poi santo, si trasforma a
poco a poco in una deliziosa ricostruzione di vicende e costumanze popolari: alla
quale il latino presta il suo genio linguistico preciso e definitorio.
Con Pascoli risorge dunque inopinatamente un momento di bilinguismo
poetico, proprio dove meno uno se l’aspetterebbe: e cioè alle soglie del
Novecento. E non è, come dicevamo, un bilinguismo accademico o scolastico:
ma un bilinguismo perfettamente poetico, operante nelle giunture piú solide
della poesia pascoliana. Prodigioso – e un po’ inquietante: segno anche questo di
uno specifico, molto peculiare sviluppo delle lettere italiane verso la modernità
(che ovviamente non ha eguali in Europa).
Aneddoticamente, ricorderemo che Pascoli ottenne la medaglia d’oro al
famoso concorso di poesia latina di Amsterdam nel 1892; e poi ancora per altre
dodici volte (alcune di quelle medaglie furono poi devolute, con spirito
onestamente pratico, per l’acquisto della casa di Castelvecchio).
6.2.3. La «poetica pascoliana». Mi rendo conto che, in un autore come

Pascoli, premettere la trattazione della sua poetica – cioè delle sue idee generali
sulla poesia – a quella della sua poesia, non sia del tutto corretto. La poetica che
conta, in Pascoli, è quella che vive e s’esprime direttamente nelle sue poesie: il
resto è sempre sospettabile di un eccesso di didascalismo e, quasi, di
divulgazione. Può servire tuttavia, al lettore piú ingenuo, ad accostarsi alla sua
poesia con qualche strumento o grimaldello in piú: salvo che poi il tutto dovrà
essere ripreso in esame e ripensato alla luce di un approccio diretto ai testi.
Quando si parla di «poetica pascoliana», si pensa subito (e giustamente) allo
scritto intitolato Il fanciullino (apparso per la prima volta nel 1897 a puntate sul
giornale «Il Marzocco»; poi ripubblicato, come abbiamo già ricordato, nel 1903
nei Miei pensieri). Il poeta ne fa protagonista – e qualche volta anche gli si
rivolge a tu per tu – una figura mitica di «fanciullo», che è dentro tutti noi: «È
dentro noi un fanciullino che non solo ha brividi, come credeva Cebes Tebano
che primo in sé lo scoperse, ma lagrime ancora e tripudi [gioie] suoi» (idee e
metafore del genere si ritrovano negli scritti perfettamente coevi di Angelo
Conti, assiduo collaboratore del «Convito»). Questo fanciullo, che è
consustanziale al nostro essere quando anche noi siamo bambini, resta dentro di
noi anche quando noi cresciamo – e lui resta bambino: «Ma quindi [in seguito]
noi cresciamo, ed egli resta piccolo; noi accendiamo negli occhi un nuovo
desiderare, ed egli vi tiene fissa la sua antica serena maraviglia; noi ingrossiamo
e arrugginiamo la voce ed egli fa sentire tuttavia e sempre il suo tinnulo squillo
come di campanello».
Ecco, si potrebbe dire: ci sono in noi una sensibilità, e una voce, che non
corrispondono alle nostre identità mature, alle nostre adulte grossolanità e
durezze. Questa sensibilità, e questa voce, sono in tutti: anche in quelli che non
se n’accorgono o ne fanno volentieri a meno. Ma che, una volta o l’altra, in
circostanze particolari della loro vita, avvertono anche loro quella sensibilità,
sanno parlare anche loro quella voce. Il fanciullo, insomma, è quello che dice in
un suo modo schietto e semplice le cose che vede e sente in un suo modo
semplice e immediato, e suscita in coloro che sono in grado di ascoltarlo reazioni
di questa natura: «Anch’io vedo ora, ora sento ciò che tu [fanciullino] dici e che
era, certo, anche prima, fuori e dentro di me, e non lo sapeva io affatto o non
cosí bene come ora!» Insomma: «il fanciullo eterno, che vede tutto con
maraviglia, tutto come per la prima volta».
Ebbene, questo fanciullo è la poesia o, per meglio dire, la sua voce è quella
della poesia: almeno come la intende Giovanni Pascoli. Beninteso quando il
poeta è davvero poeta, «non oratore o predicatore, non filosofo, non istorico, non

maestro, non tribuno o demagogo, non uomo di stato o di corte» (non sappiamo
con certezza se Pascoli si riferisse, scrivendo queste parole, a Gabriele
D’Annunzio, come a noi accade di pensare). «A costituire il poeta – prosegue
Pascoli – vale infinitamente piú il suo sentimento e la sua visione, che il modo
col quale agli altri trasmette l’uno e l’altra».
Insomma, la poetica del fanciullino rappresenta, per la prima volta in Italia,
alle soglie del Novecento, quel che di piú assomiglia alle trattazioni europee
della «poesia pura»: che Pascoli doveva avere in qualche modo presenti, se
arriva a scrivere frasi modernissime (almeno all’altezza dei suoi anni), come: «Il
poeta è colui che esprime la parola che tutti avevano sulle labbra e che nessuno
avrebbe detta»; e: «[Il poeta] non trascina, ma è trascinato; non persuade, ma è
persuaso» (parole come queste le ritroveremo – chi l’avrebbe mai detto – in
Michelstaedter).
Dunque, per concludere: il poeta, che parla la voce del fanciullino, può anche
essere un profeta; ma solo se in sé questo è il suo dono, come era accaduto a
Omero e a Virgilio, non se qualcuno gliel’ha imposto, e neanche se lui stesso se
l’è imposto. Gli immensi significati esistenziali della poesia novecentesca non
hanno niente a che fare con programmi predisposti e predeterminati: sono invece
in sé, nella voce che parla e li dice. Una nuova porta s’è aperta.
6.2.4. La «poesia pascoliana»: «Myricae» e «Canti di Castelvecchio».
Riprendiamo il discorso là dove l’abbiamo lasciato alla fine del paragrafo
precedente. Scrive ancora Pascoli (sempre nel Fanciullino): non c’è bisogno di
«scuole» per scrivere poesia. Anzi. Se c’è la «scuola», non c’è la poesia. Piú
esattamente: «Non c’è poesia che la poesia». Ossia: «La poesia, detta e scritta, è
rara». Aggiunge: «Proprio rara la poesia pura». Dunque, l’ipotesi di una poesia
svincolata del tutto dall’imitazione e dalla tradizione s’affaccia davvero con
chiarezza nel suo ragionamento (chissà se aveva letto qualcosa delle
assolutamente contemporanee teorie estetiche di Croce?). Insieme con la nozione
di «poesia pura», compare in lui la consapevolezza della difficoltà di farla,
soprattutto in Italia, dove «non mai da noi fu amata la poesia elementare e
spontanea». Ecco perché – ed è straordinario che Pascoli attiri l’attenzione
proprio su questo punto – «per la poesia vera e propria, a noi [italiani] manca, o
sembra mancare, la lingua».
In questo modo – chiamando in causa con sagace intelligenza anche il
principale strumento d’ogni poesia, soprattutto quando «pura» e «nuova» – cioè
«la lingua» – tutte le coordinate del discorso pascoliano sono poste.

Leggendo le principali raccolte poetiche del Pascoli – Myricae (1891: poi
altre edizioni progressivamente ampliate, fino a quella definitiva del 1903) e
Canti di Castelvecchio (1903) – e quelle ad esse contemporanee (Poemi
conviviali; Poemetti e Nuovi poemetti), e quelle successive (cfr. infra, cap. II ,
par. 6.2.5.) – non si ha certo l’impressione che Pascoli abbia avuto sempre la
forza di seguire i cosí illuminati enunciati della sua poetica. La ricerca, per
tenere il punto, fu faticosa e difficile. E non di rado il poeta si lasciò tentare da
quelle opzioni oratorie o filosofiche o storiche o magistrali che la tradizione
italiana cosí scopertamente gli indicava (si pensi alla presenza ancora
incombente di un Carducci, o alla tentazione lussureggiante di un piú giovane
D’Annunzio), e che lui in teoria limpidamente rigettava.
Faremo perciò uno sforzo per distinguere l’autentico dal meno autentico e il
puro dal meno puro: invitando tuttavia contestualmente a non perdere di vista la
personalità complessiva dello scrittore, dentro la quale tutte le diverse scelte
maturano.
Nella poesia di Pascoli, apparentemente cosí monocorde, si possono invece
individuare diversi filoni, a ognuno dei quali corrisponde una soluzione
linguistica.
Sempre presente – fino all’ossessione – è il motivo funerario. Myricae,
introdotto da un’epigrafe virgiliana: «Arbusta iuvant humilesque myricae» (ci
piacciono gli arbusti e le umili tamerici), non a caso s’apre con la lunga poesia
«Il giorno dei morti». L’ossessione deriva da un dato reale: l’uccisione del
padre; e poi, in rapida successione, la scomparsa di una sorella, della madre e di
un fratello. Ma il dato reale s’incista nello spirito del poeta come una ferita
immedicabile; e diventa un Leitmotiv dell’intera sua opera. Potremmo citare una
moltitudine di titoli. In Myricae: Ceppo, Morto, Orfano, Il morticino, Agonia di
madre, Il bacio del morto, La notte dei morti, I due cugini; nei Canti di
Castelvecchio: La mia sera, La cavalla storna; in Ritorno a San Mauro:
Giovannino, Tra San Mauro e Savignano, ecc.
Il tema funerario non è tuttavia da considerare a sé nella produzione poetica
di Giovanni Pascoli. Il vuoto che esso ha scavato nella psiche del poeta è visibile
ovunque. È come se egli s’affacciasse a guardare alla vita – a quel che gli restava
di vita – da un balcone, il balcone dei trapassati. Non è una situazione usuale: ma
è quella che egli si costruisce per sottrarsi alle durezze e alle brutalità
dell’esistenza, e per conservare, nonostante tutto, capacità di sguardo.
Ritraendosi nell’oscurità complice del sepolcro, gli è piú facile continuare a
pensare e a dire.

In quel vuoto che s’è aperto – e che non può essere in nessun modo colmato:
c’è, e ci sarà per sempre – Pascoli colloca quel tanto che gli resta di affetti
famigliari: ossia, il culto del «nido» ricostruito – dopo la distruzione del primo –
con le sorelle Ida e Maria (o Mariú, o Mariuccia); e, dopo l’abbandono di Ida,
proditoriamente andata sposa di un altro, con la fedelissima, dolce Maria. Bella
la poesia A Maria che l’accompagnò alla stazione:
Ed ora eccola là al pié del nero treno,
piccola, con un pallido sorriso,
scarna, muta, pensosa; l’occhio, pieno
di lagrime invisibili, in lui fiso.

Se si tiene presente che la poesia rievoca un episodio di quando il poeta era
bambino («il piccolo Giovanni», lo Zvanin della leggenda pascoliana), si può
intendere come, nel tema famigliare, Pascoli riscopra spesso e culli l’immagine
di sé piccino, un autentico «fanciullino» in formazione. Morte e famiglia,
dunque, generano un altro livello dell’immaginazione: quello del ricordo.
Ci avviciniamo a passi leggeri al cuore dell’ispirazione pascoliana. Fa parte
del ricordo anche il paesaggio, che in Pascoli è espressione essenziale di
sentimenti e di affetti: la manifestazione, in buona sostanza, di un rapporto con il
mondo, che assume quasi tratti panteistici. Si pensi, sempre in Myricae, a Rio
Salto: dove degli «amici pioppi» si dice che

brusivano soave tentennando
lungo la sponda del mio dolce fiume

o, non a caso inserita nella sezione Ricordi, a Romagna:
Già m’accoglieva in quelle ore bruciate
sotto ombrello di trine una mimosa,
che fioria la mia casa ai dí d’estate
co’ suoi pennacchi di color di rosa;
e s’abbracciava per lo sgretolato
muro un folto rosaio a un gelsomino;
guardava il tutto un pioppo alto e slanciato,
chiassoso a giorni come un biricchino.

Si leggano con attenzione queste due quartine. Ci sono alcuni elementi
(stilistici ed esistenziali), che c’introducono per davvero, ora, nel piú autentico
universo poetico pascoliano. L’aggettivazione scabra e ricercata: «ore bruciate»;
«pennacchi di color di rosa»; «sgretolato | muro» (verrebbe voglia di dire:
Montale non avrebbe saputo fare di meglio). L’associazione fra loro degli
oggetti, muti e viventi al tempo stesso: «sotto ombrello di trine una mimosa»;
«un folto rosaio a un gelsomino»; «un pioppo alto e slanciato»; il nesso
«oggetto-sentimento», talvolta implicito, in questo caso esplicito, ma sempre
presente: «Già m’accoglieva...»
Se si depura l’ispirazione pascoliana di tutto quello che s’oppone alla sua
purezza – e cioè i sentimentalismi, le sdolcinature familistiche e infantilistiche,
le concessioni alla sentenziosità e all’oratoria – avremo quel nucleo di
prorompente novità che da lui attraversa tutto il Novecento e arriva intatto fino a
noi. E che potremmo definire l’effetto di uno stato d’illuminazione interiore, che
si manifesta però solo quando s’incontra e coincide con una circostanziata e
molto determinata percezione del reale. Dice infatti ancora una volta Il
fanciullino: «La poesia consiste nella visione d’un particolare inavvertito, fuori e
dentro di noi». La «visione d’un particolare inavvertito, fuori e dentro di noi» è
la definizione piú corretta e calzante che si possa immaginare per le poesie piú
grandi e piú nuove di Pascoli. In Myricae: Arano, Lavandare, X Agosto, Il
lampo, Il tuono; nei Canti: Nebbia, Il gelsomino notturno, Temporale.

Leggiamo Arano:
Al campo, dove roggio nel filare
qualche pampano brilla, e dalle fratte
sembra la nebbia mattinal fumare,
arano: a lente grida, uno le lente
vacche spinge; altri semina; un ribatte
le porche con sua marra pazïente;

ché il passero saputo in cor già gode,
e il tutto spia dai rami irti del moro;
e il pettirosso: nelle siepi s’ode
il suo sottil tintinno come d’oro.

E Il gelsomino notturno:
E s’aprono i fiori notturni,
nell’ora che penso a’ miei cari.
Sono apparse in mezzo ai viburni
le farfalle crepuscolari.
Da un pezzo si tacquero i gridi:
là sola una casa bisbiglia.
Sotto l’ali dormono i nidi,
come gli occhi sotto le ciglia.

Dai calici aperti si esala
l’odore di fragole rosse.
Splende un lume là nella sala.
Nasce l’erba sopra le fosse.
Un’ape tardiva sussurra
trovando già prese le celle.
La Chioccetta per l’aia azzurra
va col suo pigolío di stelle.
Per tutta la notte s’esala
l’odore che passa col vento.
Passa il lume su per la scala;
brilla al primo piano: s’è spento...
È l’alba: si chiudono i petali
un poco gualciti; si cova,
dentro l’urna molle e segreta,
non so che felicità nuova.

Anche l’occhio e l’orecchio meno esercitati non possono non cogliere il salto
che il linguaggio poetico italiano compie in questi esperimenti pascoliani
rispetto a tutta la tradizione precedente, anche quella piú vicina al Pascoli
(Carducci e D’Annunzio).
L’esperienza di rinnovamento del linguaggio poetico è radicale. Essa si
manifesta non soltanto nell’inserimento di voci del linguaggio quotidiano o di
onomatopee nel tessuto del discorso, bensí anche e soprattutto nella
individuazione di un nuovo livello della parola, che non è piú quello
dell’eloquenza o dell’idea ornata, ma piuttosto quello di una comunicazione
psicologica diretta, da stato d’animo (del poeta) a stato d’animo (del lettore). Le
situazioni del paesaggio, i tratti dell’ambiente e della natura, rimandano per
mezzo di analogie inespresse a situazioni psicologiche profonde. Da una parte,
ciò si riconnette a talune esperienze del decadentismo europeo dei decenni
precedenti (come anche noi abbiamo visto piú volte); dall’altra, apre
decisamente la strada alla ricerca poetica italiana del Novecento (si pensi, ad
esempio, al primo Montale).
6.2.5. Le altre raccolte poetiche. Non si può fare a meno, tuttavia, di nutrire

l’impressione che la rivoluzione pascoliana fosse tanto innovativa quanto fragile
e ondivaga. E cioè che il flusso delle suggestioni e delle tentazioni
contemporanee tendesse continuamente a sommergere il suo nucleo ispirativo
piú autentico e profondo.
Già le tonalità di componimenti come Poemetti (1897) e Nuovi poemetti
(1909), per quanto coevi in parte di quelli di Myricae e dei Canti di
Castelvecchio, risultano piú fredde e smorzate, in quanto piú sapientemente
costruite sulla base di programmatiche opzioni metriche: per esempio, la terzina,
abbondantemente usata in funzione narrativa (e infatti, altrettanto
significativamente, sul frontespizio dei Poemetti figura un altro verso di Virgilio:
«Paulo maiora [canamus]»; ossia: questa volta, «cantiamo di argomenti un poco
piú importanti»).
Ma dove la sua poesia si fa veramente scolastica e talvolta, anche,
inaspettatamente retorica, è nelle opere dell’ultima parte della sua vita: i Poemi
conviviali (1904), Odi e inni (1906), le Canzoni di Re Enzio (1909), i Poemi
italici (1911); nelle quali riemerge l’antico discepolo di Carducci, non del tutto
alieno dal rifare il verso anche al suo rutilante coetaneo, D’Annunzio.
6.2.6. Le ultime posizioni politiche e ideologiche. Torniamo, con il Pascoli, a
ragionamenti già fatti. Man mano che il secolo avanza, progredisce quel
processo di «canonizzazione», che molto precocemente aveva investito la poesia
italiana fra Otto e Novecento; e neanche Zvanin si sottrae alla tentazione di
assumere una veste pubblica e di assidersi, terzo della nuova corona, accanto al
suo maestro Carducci e al suo amico D’Annunzio.
Venuto dalle campagne, e legato nostalgicamente al suo mondo originario,
che era contadino, di questa realtà scelse di farsi voce in questa fase finale della
sua attività. Con accenti e motivazioni, che spingono anch’essi nella direzione
della catastrofe imminente.
6.2.6.1. L’«ideologia della siepe». Cos’è una «siepe»? È una fila di arbusti e
di piante che separa, generalmente, una proprietà dall’altra. Cosa si può
intendere metaforicamente con tale termine? Si può intendere la separazione, e la
difesa, del proprio «dominio» – quale che sia – da quello degli altri, di tutti gli
altri. Prestate attenzione a questa singolare combinazione.
Nel celebre discorso elettorale pronunciato a Ortona a Mare il 22 agosto
1897, Gabriele D’Annunzio affermò: «A voi certo è sacro quel sentimento, o
agricoltori della mia terra, che educate con cura sollecita e assidua nel limite del

campo la siepe tenace. Io vi dico, o agricoltori, che non mai abbastanza tenace e
folta e spinosa e viva è la siepe ond’è precluso il suolo fecondo cui il vostro ferro
dirompe e il vostro sudore irriga. Afforzatela ancora; fate ch’emetta radici piú
robuste, aculei piú fieri; perocché taluno minacci di profanarla, di abbatterla, di
raderla, di non lasciarne segno, non temendo d’esser votato agli dei infernali».
Nella metafora della siepe c’è tutto: l’anticapitalismo, l’antisocialismo,
l’ideologia piccolo-proprietaria, i valori della razza, il nazionalismo bellicista,
che provvede alle difese in attesa di offendere.
Pascoli, diversamente da alcuni dei suoi vecchi compagni di fede, come
Severino Ferrari, anche lui discepolo di Carducci, che aveva perfettamente
afferrato il senso reazionario del discorso di D’Annunzio, lo accolse
entusiasticamente, scrivendone nella «Tribuna» del 30 agosto di quell’anno e
presentando in quella sede le tre poesiole che formano il gruppo La siepe del
poemetto L’accestire, che in quel momento preparava per una seconda edizione
dei Primi Poemetti, dove ripete concetti già presenti in D’Annunzio: «E tu pur,
siepe, immobile al confine, | tu parli; breve parli tu, ché, fuori, | dici un divieto
acuto come spine, | dentro, un assenso bello come fiori».
6.2.6.2. «La grande proletaria si è mossa». Naturalmente non c’è in noi
nessuno spirito polemico; ma solo la descrizione di un processo. Il lento
allineamento pascoliano alle posizioni condivise dalla maggior parte del ceto
intellettuale italiano in questa fase storica, muove inesorabilmente verso
l’accettazione del colonialismo e della guerra: non cambiando campo, beninteso,
ma sviluppando esattamente le proprie posizioni.
Nell’importantissimo discorso La grande proletaria si è mossa, tenuto a
Barga per i morti e i feriti della guerra di Libia, Pascoli dimostra di essere un
facitore di miti diverso ma non inferiore a D’Annunzio. Lí c’è l’esaltazione
dell’Italia come nazione proletaria, costretta a mandare i propri figli in tutti i
paesi del mondo, e finalmente pervenuta alla conquista di una terra, che farà
degli emigranti vilipesi dei piccoli proprietari liberi e coscienti. In Libia, infatti,
«i lavoratori saranno, non l’opre, mal pagate, mal pregiate, mal nomate, degli
stranieri, ma, nel senso piú alto e forte della parola, agricoltori sul suo, sul
terreno della patria» (come si vede, il tema dell’emigrazione, generalmente
negletto [cfr. supra, cap. II , par. 1.1.-1.2.], torna qui in una forma
apparentemente imprevedibile). Lí, l’Italia ritroverà e proseguirà le vestigia di un
suo grande passato, distrutto e ridotto a un deserto «per l’inerzia di popolazioni
nomadi e neghittose». Lí, il popolo, «che l’Italia risorgente non trovò sempre

pronto al suo appello, al suo invito, al suo comando», realizzerà per la prima
volta la sua profonda e vera unità con le classi dirigenti.
Siamo ormai nel 1911. Pascoli (e non è solo il Pascoli ideologo e
propagandista politico che parla, ma anche il poeta, cioè l’uomo intero, la figura
d’intellettuale complessivo ch’egli rappresenta) proclama l’esigenza di veder
riconosciuto il diritto dell’Italia proletaria a sedere alla pari nel consesso delle
Nazioni e a godere dei benefici del proprio lavoro, che le condizioni storiche e le
rapine degli altri Stati le avevano fin allora sottratto. L’espansionismo si
giustifica quindi in nome della conservazione di quel sostrato agricolo e
contadino che, non potendo essere assorbito e recuperato dallo sviluppo
industriale, dal momento che la civiltà moderna, fondamentalmente urbana e
meccanizzata, è considerata dannosa e negativa, deve per forza trovare sbocco
nell’acquisto di territori coloniali sui quali riversarsi. Pascoli, poeta decadente
d’origine contadina, deduce, dal rapporto amaramente subalterno che una civiltà
agricola e rurale in via di disgregazione intrattiene con le forze ostili dello
sviluppo economico, i tratti di questa sua ideologia socialistico-reazionaria, che
lo porta ad applaudire nella guerra libica l’inizio di quel grande massacro di
contadini reali che sarà la prima guerra mondiale.
7. Il «piccolo» decadentismo dei crepuscolari.
«Crepuscolarismo» (o forse sarebbe meglio dire semplicemente «poesia
crepuscolare») è un’etichetta, sotto cui sono stati accomunati poeti anche molto
diversi fra loro, contraddistinti però da una analoga reazione non solo alla
magniloquenza, alla grandezza ostentata, al culto dell’eroico, propri del
carduccianesimo e del dannunzianesimo, ma anche alla seriosa elegia contadina
di Pascoli. Tale reazione si manifesta con un programmatico abbassamento del
tono poetico e con la ricerca di tematiche nella sfera dell’estenuazione e
dell’intimismo sentimentale: quasi un crepuscolo dell’anima, appunto, che si
manifesta dopo una stagione di energie troppo ostentate e un po’ false. In
linguaggio critico piú aggiornato si potrebbe dire un’esperienza d’impronta
«minimalista»: in cui tutto – tonalità, argomenti, sfumature – è abbassato,
rispetto alla tradizione, di qualche livello espressivo. Da segnalare, tuttavia, che,
rispetto ad altri piú baldanzosi innovatori (che segnaleremo piú avanti), i
crepuscolari mantengono un rigoroso rispetto delle «forme chiuse» della poesia
tradizionale. Ciò conferisce ai loro versi anche un’aria vagamente parodica:

come quando si scrive «su motivo di...» E, di fatto, l’ironia e l’autoironia
appartengono al bagaglio del crepuscolarismo.
Accanto ai poeti che, prima o dopo l’esperienza crepuscolare, altre ne fecero,
magari in scandalosa e voluta contraddizione con quella (per esempio, Corrado
Govoni e Aldo Palazzeschi), o ad altri, come Marino Moretti, che in Poesie
scritte col lapis (1910) registrava già una «maniera» del crepuscolarismo,
mediata dagli esempi dei maggiori (secondo E. Sanguineti, «una versione
“pascoliana” della poetica crepuscolare»), le personalità piú importanti di questa
tendenza restano il romano Sergio Corazzini (1886-1907) e il piemontese Guido
Gozzano (1883-1916) o, come lui stesso amava definirsi, tutto «al minuscolo»,
«guidogozzano».
Sergio Corazzini, in alcune esili raccolte di versi, pubblicate prima di morire
tisico giovanissimo, sviluppò da esempi decadenti francesi il tema del
raccoglimento e della frustrazione sentimentale. Il ritratto che ne scaturisce ha il
valore di uno stereotipo sommessamente contrapposto a quelli dei «poeti-vati»,
del robusto classicismo dominante: «Mi sembrò di essere un piccolo e dolce
fanciullo | dimenticato da tutti gli umani, | povera tenera preda del primo venuto;
| e desiderai di essere venduto, | di essere battuto | di essere costretto a digiunare |
per potermi mettere a piangere tutto solo, | disperatamente triste, | in un angolo
oscuro» (Desolazione del povero poeta sentimentale, vv. 32-40).
Guido Gozzano, con altro piglio di poeta e con una piú chiara intenzionalità
programmatica, dà voce alle inquietudini di una piccola borghesia cittadina,
civilissima ma debole e passiva, di fronte a una realtà sociale in movimento,
quale può essere quella della Torino dei primi anni del secolo in via di rapida
industrializzazione.
Nelle raccolte poetiche La via del rifugio (1907) e I colloqui (1911; II
edizione accresciuta 1915) Guido Gozzano riesce a risultati notevoli, soprattutto
nella ricreazione di atmosfere tendenti a una volontaria, intenzionale
smitizzazione del sublime: come nelle due lunghe e complesse poesie,
giustamente famose, La signorina Felicita ovvero la felicità e L’amica di nonna
Speranza, che ci mettono forse per la prima volta (se si esclude Camerana) di
fronte a un racconto lirico costruito, per mezzo di un fantastico bricolage, con la
polvere e i detriti di una memoria borghese in via di dissoluzione:
Loreto impagliato ed il busto d’Alfieri, di Napoleone
i fiori in cornice (le buone cose di pessimo gusto),

i fiori in cornice (le buone cose di pessimo gusto),

il caminetto un po’ tetro, le scatole senza confetti,
i frutti di marmo protetti dalle campane di vetro,

un qualche raro balocco, gli scrigni fatti di valve,
gli oggetti col monito, salve, ricordo, le noci di cocco,

Venezia ritratta a musaici, gli acquerelli un po’ scialbi,
le stampe, i cofani, gli albi dipinti d’anemoni arcaici,

le tele di Massimo d’Azeglio, le miniature,
i dagherottipi: figure sognanti in perplessità,
il gran lampadario vetusto che pende a mezzo il salone
e immilla nel quarzo le buone cose di pessimo gusto,
il cucú dell’ore che canta, le sedie parate a damasco
chèrmisi... rinasco, rinasco del mille ottocento cinquanta!
(L’amica di nonna Speranza, vv. 1-14).

Gozzano rinuncia comunque – e anche a lui, del resto, morto giovane, mancò
il tempo per compiere un certo processo evolutivo – a contrapporsi
sistematicamente alle forme della tradizione poetica imperante. Il linguaggio
dimesso proprio del tono poetico gozzaniano e la compiaciuta contemplazione
della propria natura ripiegata e sconfitta non possono perciò, su quello sfondo,
dar vita a una nuova poetica, capace di operare in concorrenza, per cosí dire, con
le antiche, ma si realizzano attraverso il filtro demolitore di una autoironia, che è
il segno consapevole di un disagio senza speranza.
Un personaggio come Guido Gozzano non è facilmente comprensibile se non
lo si riconduce all’atmosfera di una città come Torino, fra Otto e Novecento:
dove all’operosa civiltà del lavoro (Giovanni Agnelli vi aveva fondato la Fiat nel
1899) s’affiancava una dignitosa presenza intellettuale, uscita dalla circoscritta
ma seria tradizione sabauda. Un’altra voce da ricordare in questo ambito è quella
di Amalia Guglielminetti (1881-1941), che con Gozzano ebbe una relazione
amorosa (Lettere d’amore di Guido Gozzano e Amalia Guglielminetti, 1951), e

che nelle sue raccolte poetiche (Le vergini folli e Le seduzioni) interloquí con le
ricerche del suo amico.

8. La cultura dei giovani, ovvero: «la ventura delle riviste».
Non è difficile accorgersi, studiando i quadri anagrafici, che in questi primi
quindici-vent’anni del Novecento due generazioni di letterati, poeti, scrittori e
pensatori si sovrappongono e s’incrociano. La prima è quella dei nati negli anni
’60 dell’Ottocento (o poco piú o poco meno dopo o prima di quel decennio): la
generazione, dunque, di coloro che arrivarono al nuovo secolo fra i trenta e i
quarant’anni, recitandovi da subito il ruolo dei maestri e degli ispiratori. Vi
appartennero – come finora abbiamo visto – Benedetto Croce (n. 1866), Gabriele
D’Annunzio (1863), Giovanni Pascoli (1855), Giovanni Gentile (1875), Gaetano
Salvemini (1873), Enrico Corradini (1865). Tra i grandi economisti, Luigi
Einaudi (1874). Fra le scrittrici, Sibilla Aleramo (1876). Vi appartennero anche –
cosa in genere poco rilevata, poiché la modernità delle loro idee letterarie e delle
loro opere li fa immaginare piú giovani – Italo Svevo (1861) e Luigi Pirandello
(1867).
Allo scoccare del secolo irrompe sulla scena culturale una nuova generazione,
di giovanissimi, che contribuiscono immediatamente a formare caratteri e
tendenze di questo periodo (contraddistinto, per l’appunto, da una forte impronta
giovanilistica). Si tratta dei nati nel corso degli anni ’80, che furono molti e,
quasi tutti, molto significativi. Vi appartennero: Prezzolini (1882), Papini
(1881), Soffici (1879), Amendola (1882), Slataper (1888), Boine (1887), Jahier
(1884), Michelstaedter (1887), Boccioni (1882), Carrà (1881), Saba (1883),
Govoni (1884), Onofri (1885), Palazzeschi (1885), Pratella (1880), Russolo
(1885), Sant’Elia (1888), Sbarbaro (1888), Calderoni (1879), Rebora (1885).
Erano uomini degli anni ’80 anche Gozzano (1883), Corazzini (1886), Moretti
(1885), Campana (n. 1885), Serra (1884), Enrico Pea (1881), Borgese (1882),
Maffii (1881), Cecchi (1884), Cardarelli (1887), Ungaretti (1888), Giuseppe De
Robertis (n. 1888). Anche Mussolini (1883), tanto per intenderci, era un uomo di
questa generazione. Ebbero vent’anni fra il 1900 e il 1910, e si comportarono
subito anche loro da protagonisti, senza complessi d’inferiorità nei confronti dei
maggiori.
A guardar bene, si capisce che anche Marinetti (n. 1876), sta vicino a quel
gruppo di giovani, anche se piú come un duce che come un coetaneo. Questa
generazione degli anni ’80 conobbe un destino singolarmente drammatico: prima
che la Grande Guerra finisse ne era scomparso un gruppo consistente (e certo
non dei peggiori): Slataper, Boine, Michelstaedter, Calderoni, Boccioni,

Sant’Elia, Gozzano, Corazzini, Serra. Ad essi si aggiunse poco dopo Amendola.
Altri, per motivi diversi, si appartarono o uscirono di scena: Sbarbaro, Rebora,
Jahier, Campana. La generazione si disintegrò, e alla fine della Grande Guerra
non esisteva già piú come tale.
Facciamo subito due osservazioni, collegate fra loro, che servono a orientarci
nel labirinto ricchissimo di questa cultura primo-novecentesca. La prima è che
Firenze, la culla della nostra civiltà letteraria, recupera, dopo una secolare
appartatezza, un ruolo di primo piano. E non solo perché sono fiorentini alcuni
dei protagonisti principali di questo periodo. Ma anche e soprattutto perché
Firenze attira ora, per vari motivi, giovani intellettuali da tutte le parti d’Italia.
La seconda osservazione è che questi giovani intellettuali fecero della «rivista» –
e cioè di un organo periodico d’informazione, dibattito e orientamento – lo
strumento privilegiato del loro intervento. Ricordiamo che nel 1903 si colloca la
fondazione da parte di Croce de «La critica», che dunque s’inserisce anch’essa
in questo contesto. Ma alla serietà filosofica e professionale della rivista
crociana, essi sostituiscono altri modelli, piú orientati all’intervento e alla
polemica.
Tra i facitori principali – organizzatori, direttori e redattori – di tali esperienze
annoveriamo Giuseppe Prezzolini (1882-1982) e Giovanni Papini (1881-1956),
spesso affiancati dall’artista e letterato Ardengo Soffici (1879-1964). Fra il 1903
e il 1907 apparve a Firenze la rivista «Leonardo», espressione pressoché
esclusiva di Prezzolini (Giuliano il Sofista) e Papini (Gian Falco). Per capire le
dinamiche, assai mobili e varie, cui si ispiravano questi giovani gruppi
intellettuali, si tenga presente che il principale punto di riferimento di tale
esperienza fu il pragmatismo (cfr. supra, cap. II , par. 3.1.), che essi avrebbero
voluto diffondere anche in Italia, in aspra opposizione al positivismo e allo
scientismo fino ad allora dominanti. A integrare il pragmatismo, quei giovani
posero letture estese, ma confuse, di Schopenhauer, Nietzsche, Stirner e
Bergson. La miscela non era di primissima qualità, ma connotava l’ambizione di
questi giovani di farsi portatori di un’esperienza di quel «pensiero negativo» (cfr.
supra, cap. I , par. 7.1.), che fino ad allora in Italia era mancata.
Nel congedo che chiude «Leonardo», La fine, c’è scritto: «Non amiamo le
fermate e le lunghe soste». Veramente Prezzolini e Papini – ma soprattutto il
primo – volevano essere presi alla lettera. L’ultimo numero del «Leonardo» è
dell’agosto 1907: il 20 dicembre 1908 esce il primo numero della «Voce». «La

Voce» rappresenta l’evento politico-culturale piú importante del quindicennio.
Prezzolini, convertitosi all’idealismo, desiderava farne l’organo della
intellettualità italiana migliore e piú alta. Come il direttore scrisse nel primo
numero, essa avrebbe dovuto essere «un convegno di persone intelligenti e
oneste, ma di idee differenti». Vi collaborarono assiduamente personalità come
Croce e Gentile, lo storico Gaetano Salvemini (1873-1957), il pensatore e uomo
politico Giovanni Amendola (1882-1926), il pedagogista Giuseppe Lombardo
Radice (1879-1938), l’economista Luigi Einaudi (1874-1961), e tra i letterati e
poeti piú giovani Giovanni Boine, Pietro Jahier, Emilio Cecchi, Scipio Slataper,
Clemente Rebora (per i quali cfr. infra, cap. II , par. 8.1.2. sgg.).
Si parlò già allora della creazione di un «partito degli intellettuali», da
contrapporre all’egemonia politico-culturale del giolittismo e alla decadenza e
corruttela del sistema parlamentare vigente (e dei partiti, che fino ad allora lo
avevano incarnato). L’espressione usata dallo stesso Prezzolini per definire piú
esattamente la propria impresa fu «classe dei colti» (ripreso nel titolo di un bel
libro di qualche anno fa, 1970, di A. Abruzzese, C. Micocci e L. Strappini).
Questa «classe dei colti» avrebbe dovuto incarnare il vecchio (e sempre fallito)
sogno degli intellettuali di sostituire la propria egemonia a quella dei politici.
Di lí a qualche anno il tentativo, di fronte all’avanzata di altri grandi e
complessi problemi, cominciò a mostrare la corda. Prezzolini restò direttore
della «Voce» fino al novembre 1914; gli subentrò Giuseppe De Robertis (18881963), che le impresse una marcata caratterizzazione letteraria (fu detta la «Voce
bianca»); la rivista si estinse nel dicembre 1916.
Sempre a Firenze uscirono in quegli anni tre riviste, frutto di altrettante
scissioni de «La Voce»: «L’anima», fondata nel 1911 da Amendola e Papini;
«Lacerba» (1913-15), promossa dal gruppo Papini-Soffici-Palazzeschi,
caratterizzata da una forte impronta irrazionalistica e avanguardistica;
«L’Unità», fondata e diretta da Salvemini, a carattere piú direttamente politico.
8.1. Moralisti vociani.
Nell’ambito della «Voce», a parte l’ambizioso progetto politico-culturale di
cui abbiamo finora parlato, matura un’esperienza di tipo letterario e poetico, che,
in varie forme, cerca di coniugare il risentito «moralismo» della rivista con
forme espressive nuove, piú secche, concise ed essenziali, di quanto la tradizione
non le avesse loro consegnate. Piú attente, per intenderci, ai moti profondi
dell’anima, di cui dovevano manifestare l’essenza.

Al tempo stesso, questi giovani scrittori rappresentano la manifestazione
vivente di quella pluralità di esperienze regionali, che però confluiscono a
Firenze come all’ultimo centro in grado in quel momento di prestare ascolto a
queste forze intellettuali apparentemente marginali e di dar loro… «una voce».
Si parla anche, con riferimento alle forme espressive prescelte, di
«frammentismo» vociano (piccoli brani, molto concentrati ed essenziali):
preludio e preparazione, al tempo stesso, di questa tipica scelta stilistica (ed
esistenziale) novecentesca.
8.1.1. Renato Serra. Veramente non poteva dirsi «vociano» nel senso stretto
del termine questo appartato e schivo intellettuale di provincia, nato a Cesena nel
1884, allievo di Carducci a Bologna; poi direttore della Biblioteca Malatestiana
nella sua città. Però con «La Voce» ebbe confidenza e amicizia, e vi scrisse
frequentemente. Morí al fronte nel 1915.
Serra rappresenta in questo quadro un momento di resistenza carducciana, da
intendersi però in maniera complessa e problematica.
Nel 1910 stende lo scritto Per un catalogo, a commento del catalogo della
collana «Scrittori d’Italia» di Laterza, concepita e organizzata da Benedetto
Croce come uno degli strumenti dell’affermazione di una cultura idealista in
Italia (e rimasta uno dei monumenti – purtroppo incompiuto – della nostra
cultura letteraria nel tempo). Serra dichiara che non saprebbe trovare «niuna
lettura piú facile, piú attraente, piú dolce di quella di un catalogo». Ma questo in
particolare lo lascia scontento: «Non è questa la biblioteca del nostro cuore,
quella che solo al colore della copertura e alla forma dei tipi ci possa consolare
gli occhi e invitare all’amico riposo». Il canone crociano è saggio ma estrinseco,
largo ma impreciso: in fondo, poco italiano. Il Corpus degli «Scrittori d’Italia»
laterziani vuol «sostituire alla tradizione nostra letteraria e toscana, col suo
centro nel Cinquecento e col suo orientamento invincibile verso la poesia, una
letteratura d’occasione, fatta di scrittori dialettali, critici, pensatori, scienziati che
non hanno mai avuto addentellato ed efficacia nella storia e poco valgono di per
sé, una letteratura tutta spostata verso il Seicento e il Settecento e verso quella
parte di essi che restò nell’effetto piú oscura e meno feconda, una letteratura
senza piani e senza architettura e senza forma». Insomma, una letteratura che
non sarebbe per niente piaciuta a Carducci.
Carducci è, simbolicamente, nel discorso serriano, l’alternativa a Croce. Ma,
si badi, un’alternativa che attrae e affascina proprio perché tanto piú limitata e
parziale dell’altra. L’apprezzamento serriano di Carducci verte infatti

essenzialmente sulla precisione e l’esattezza dello stile e sulla «retoricità» (nel
senso letterario, positivo del termine) del giudizio critico.
In un certo senso, Carducci, invece di porsi come un ostacolo, si presenta per
Serra come il presupposto della ricerca poetica contemporanea, fondata sulla
mancanza di certezze e sulla cura dei particolari (anche in questo caso:
frammentismo). Nel volume Le lettere – l’unico da lui pubblicato in vita (1914)
– dà un giudizio positivo di autori come Gozzano (cfr. supra, pp. 174-76) e Di
Giacomo (cfr. infra, cap. II , par. 7.), prende le distanze da Rebora (cfr. infra, cap.
II , par. 8.1.2.), stronca Borgese (cfr. infra, cap. III , par. 19.1.).
Finissimo letterato e analista di testi, può essere considerato all’origine della
critica letteraria di orientamento stilistico (cfr. infra, cap. V , par. 13.1.).
8.1.2. Giovanni Boine e i liguri. Dalla Liguria veniva Giovanni Boine (18871917), cattolico modernista e coscienza tormentata, a portare la testimonianza
che la ricerca non poteva considerarsi esaurita nei sistemi dell’idealismo e
neanche nell’acquisita disponibilità prezzoliniana alla sofistica distinzione tra
mezzi e fini. In un saggio, che porta il titolo significativo e inquietante de
L’estetica dell’ignoto (1912), ha scritto: «Vogliamo l’aforisma vivo non il
rabberciamento di facciata secondo le regole solite; l’improvviso bagliore non un
annegamento diluito secondo i bisogni correnti del raziocinare comune». E
ancora: «Per mio conto dichiaro di preferire a volte un discorso un po’ oscuro in
cui intravedo della polpa in fondo, della fosforescenza vitale, a un discorso
troppo chiaro di insufficienti formole». Nel romanzo Il peccato (1914) tenta la
descrizione di un’esperienza interiore e inventa una formula di prosa mistica,
concentrata ed essenziale, che però stenta a liberarsi dagli impacci dell’odiato
naturalismo.
La sua misura piú autentica è quella del volume Frantumi (1918), dove il
frammentismo, inevitabile in una posizione del genere, si colloca esattamente al
suo posto. Boine, piú di tutti gli altri vociani, ha vocazione per queste tre cose,
che messe insieme mutano l’orientamento di un intero linguaggio letterario:
scrive in prosa come se fosse poesia; applica un principio economico nella
realizzazione dell’espressione; risolve l’etica, interamente, nell’impressione. Per
esempio:
Talvolta, quando al tramonto passeggio stanco pel Corso (ch’è vuoto), uno che incontro dice,
forte, il mio nome e fa: «buona sera!»
Allora d’un tratto, lí nel Corso ch’è vuoto, m’imbatto stupito alle cose d’ieri e sono pur io una

cosa col nome.

Dietro di lui, e da lui scoperto, procede l’altro ligure della «Voce», Camillo
Sbarbaro, che nelle sue spoglie poesie di Resine (1911), di Pianissimo (1914) e
di Trucioli (1920), riallaccia il tormento morale della sua generazione a quella
limpida unità dello stile che sarà dell’altro grande ligure, Montale.
Milanese, ma di famiglia d’origine ligure, Clemente Rebora (1885-1957),
anche lui collaboratore della «Voce», nelle raccolte Frammenti lirici (1913) e
Canti anonimi raccolti da C. R., diede vita a una poesia profonda, imperniata sui
temi fondamentali dell’esistenza e dell’ambiente naturale. Convertitosi al
cattolicesimo, si fece sacerdote nel 1930 e nella nuova veste scrisse versi ispirati
al suo credo.
Sbarbaro e Rebora sono poeti di primo piano. Con i loro toni smorzati e
profondi fanno da antesignani della piú grande poesia italiana del Novecento
(cfr. infra, cap. III , par. 14.4. sgg.).
8.1.3. Piero Jahier. Dalle valli valdesi piemontesi scendeva Piero Jahier
(1884-1966), giusto per farsene un mito. Protestante autentico fra tanti
protestanti finti o falliti, il suo ardore morale aveva una verità e una forza di
convincimento rari persino tra i suoi compagni di cordata, in quella tanto
immorale e tanto disprezzata Italietta giolittiana. Le valli valdesi non erano
soltanto un luogo geografico o storico; ma un’immagine dello spirito, filtrata
attraverso l’autobiografia. Non a caso a lui si deve la definizione piú fedele della
giovane letteratura vociana: «La nostra arte è autobiografica: essendo fermi a un
bivio, pieni di solitudine e di aspettazione per colui che forse cammina fra noi e
svelerà la sua faccia nel suo momento» (parole, appunto, di sapore profetico).
Le opere sue migliori sono del primo dopoguerra, maturate nel corso
dell’esperienza dolorosa del conflitto: Con me e con gli alpini e Ragazzo del
1919 (cfr. infra, cap. II , par. 16.2.4.). Nessuno piú di lui, anche se ci si provano
in molti, rovescia l’equazione dannunziana, che aveva fatto dell’eticità una
funzione del letterario: per lui, al contrario la letteratura vive solo in funzione
dell’etica (come avviene, in fondo, nella preghiera).
Gli steccati tradizionali gli sono perciò indifferenti: come Boine, ma con
maggior forza creativa, Jahier dissolve il confine magico che da sempre aveva
separato, in letteratura, prosa da poesia e poesia da prosa. Piú che di
frammentismo consapevole si può parlare nel caso suo di un vero e proprio
discorso parlato, di una scansione «materiale», fisica, dell’ispirazione.

8.1.4. Scipio Slataper e il mondo triestino. Spesso ci si dimentica che
nell’Italia giolittiana c’era anche un pezzo d’Italia che non era Italia, ma Impero
austro-ungarico. Trento, dove l’irredentismo socialista di Cesare Battisti
costituirà un focolaio di rapporti con la madre patria; ma soprattutto Trieste, la
città di Svevo (cfr. infra, cap. II , par. 14.2. sgg.), di Slataper, di Timeus (Ruggero
Fauro), di Saba (cfr. infra, cap. III , par. 15.2.), degli Stuparich (cfr. infra, cap. II ,
par. 16.2.). Si può parlare di una cultura triestina, aperta agli apporti di quelle
tedesca e austriaca, e piú autonoma, piú indipendente dal meccanico svolgimento
delle dialettiche proprie della tradizione italiana.
Scipio Slataper (1888-1915), triestino puro sangue, si trasferí a Firenze per
seguire i corsi universitari e divenne un assiduo collaboratore della «Voce» (di
cui fu anche segretario di redazione). Si laureò con una tesi su Ibsen. Allo
scoppio della guerra mondiale s’arruolò nell’esercito italiano; dopo pochi mesi
morí sul monte Podgora, lo stesso tratto di fronte dove rimase ucciso Serra.
Nel 1912 pubblicò la sua unica opera: Il mio Carso, libretto di cento pagine,
autobiografia in prosa, ma con un andamento fortemente lirico. È il mondo visto
attraverso il ricordo giovanile dell’aspro altopiano che circonda Trieste e che la
guerra avrebbe crudelmente insanguinato. Ma la presa sanguigna e corposa sulla
naturalità della vita accentua la consapevolezza del mondo cittadino e dei
traffici. Scipio non ignora le seduzioni di una vita libera e aperta; e il mito di un
eroismo, che cerca il bel gesto per sé ed esalta l’individuo, non gli è estraneo.
Ma la forza con cui si affronta in cammino un’erta gelata o si vince con le
braccia e con tutto il corpo l’impeto brutale del vento e delle onde è nulla in
confronto a quella necessaria per piegare se stesso e controllare l’istinto.
Ecco la specifica – slataperiana e triestina – lezione etica del nostro autore.
Forse non sappiamo bene ancora cosa sia questa forza superiore alla quale ci
pieghiamo. Ma sappiamo di certo che c’è, e piegare noi stessi per obbedirle è il
dovere eroico nel quale ci ritroviamo migliori: «Una volta a sommità di questa
straziante ricerca c’era la religione; oggi è il lavoro. Intendi cosa vuol dir lavoro?
Vuol dir vivere, sentir di agire liberamente contro l’ostacolo dall’esterno, di
spostare in qualche senso la vita, di convincere, d’insegnare, di amare, di creare.
La cosa divina, l’amicizia degli uomini, la felicità. La felicità, appunto: perché è
la rinunzia apparente alla propria felicità». Non si tratta, beninteso, del lavoro
democratico, e socialistico, che affratella ed eguaglia. Ma del lavoro come
manifestazione superiore di una volontà individuale, che scopre da sé una norma
e stabilisce di ubbidirle: la letteratura, insomma, come sentimento di una nuova

realtà che monta e chiede, prima dell’esaltazione, il sacrificio e la regola. Valori
nuovi, opposti alla retorica.
8.1.5. I fiorentini: Papini, Soffici, Palazzeschi. Nell’ambito dell’esperienza
della «Voce» i tre fiorentini sopra elencati rappresentano l’ala dell’anarchia
borghese e dell’avanguardismo in sé, come forma di mentalità e di vita. Stanchi
del progetto in fondo «conciliatorista» della «Voce», fondano «Lacerba», organo
del loro ribellismo. Flirtano con l’avanguardia autentica, quella futurista (cfr.
infra, cap. II , par. 13.1.), senza lasciarsene però catturare. Anche loro si dividono
sul limitare della guerra: sostenitori a spada tratta Papini e Soffici; pacifista serio
e costante Palazzeschi.
Pare a me che debbano esser ricordati, piú che per l’intera loro opera, per
alcuni libri essenziali. Per esempio: nel 1911 esce Lemmonio Boreo di Soffici;
nel 1913, Un uomo finito di Papini.
Ardengo Soffici, pittore, buon conoscitore della poesia (Rimbaud) e dell’arte
(cubismo) francesi, scrive la storia, a sfondo autobiografico, di un giovane
manesco e violento, che percorre, insieme con una congrega di consimili amici,
la campagna toscana, compiendo ogni sorta di azioni teppistiche. L’esaltazione
della bizzaria gratuita si condensa in una specie di picaresco appello
all’irragionevolezza e alla dismisura.
Papini, invece – che quando scrive Un uomo finito ha, alla fin fine, poco piú
di trent’anni – spinge violentemente il pedale, piú che dell’autocritica,
dell’autodenigrazione. Come era stato intransigentemente partigiano nel
difendere le sue molteplici posizioni – pragmatismo, stirnerismo, teosofia –
altrettanto lo è nel demolirle una dopo l’altra. Resta il senso di uno spirito
ribelle, ma vuoto: di quel vuoto in cui si può insinuare, a riempirlo, qualsiasi
cosa. Qualche anno piú tardi, ormai convertito, scrisse una Storia di Cristo
(1921).
L’artista senza dubbio piú autentico e serio della covata fiorentina fu Aldo
Palazzeschi (pseudonimo di Aldo Giurlani, 1885-1974). Nel Codice di Perelà
(1911), «romanzo futurista», l’autore dà vita alla felice invenzione di un «omino
di fumo», cui la sorte riserva inizialmente grande fortuna e grandi successi, e poi
disgrazie e persecuzioni (è stata ravvisata in quell’allegorica figura una matrice
cristologica). Le cose migliori nel libro sono i funambolismi verbali, le
invenzioni stilistiche, argute e bizzarre, con cui viene descritta questa aerea
creatura, che nessuno riuscirà, nonostante tutti gli sforzi, a imprigionare e a
tenere veramente a bada.

Le inclinazioni grottesche e ironiche, le invenzioni nonsensistiche, la costante
clownerie, e al tempo stesso l’evidente tensione verso un’utopia liberatoria,
assumono spesso nelle sue poesie di quegli anni (varie raccolte, ma si rammenti
L’incendiario, 1910), tonalità e ritmi da filastrocca infantile. La poesia, in tal
modo, sembra fare il verso a se stessa (La fontana malata; Chi sono?; Le
fanciulle bianche). Si tratta invece di quel tipico «scivolamento di tono» che
caratterizza il passaggio dalla grande retorica ornamentale (si pensi a precedenti
come Carducci e D’Annunzio) alla poesia come voce quotidiana, anche modesta
e autoironica, dell’esistenza. Lo dice lo stesso Palazzeschi nella celebre
«canzonetta» E lasciatemi divertire: «Il poeta si diverte, | pazzamente, |
smisuratamente! | Non lo state a insolentire, | lasciatelo divertire, | poveretto, |
queste piccole corbellerie | sono il suo diletto».
9. Due grandi «trasgressori»: Carlo Michelstaedter e Dino Campana.
Il percorso che ci siamo sforzati di costruire finora ha un senso e una
direzione: quelli che vanno dalla superficie al cuore della crisi. Perché non c’è
dubbio – anche il lettore meno attento se ne sarà accorto – che una crisi in questi
primi anni del secolo è in atto. Crisi di certezze; crisi di forme espressive; crisi di
motivazioni (implicite ed esplicite) dell’operare letterario. Nella percezione di
tali molteplici forme della crisi interviene una quantità di fattori. Il movimento
complessivo è di sicuro europeo: si potrebbe dire che la civiltà borghese,
dominante nel corso di tutto l’Ottocento, ha cominciato a fare i conti con se
stessa, spingendosi sempre di piú in una zona di angosce esistenziali e di
esasperato sperimentalismo espressivo. In Italia si avvertono i riflessi di questo
gigantesco processo, con il quale il «moderno» penetra a poco a poco nel
«contemporaneo» – cioè nel mondo che è nostro. Ma ci sono anche
manifestazioni peculiari, che hanno a che fare con la nostra specifica storia, e
situazione politico-culturale, e persino con la nostra antropologia.
Uno di questi caratteri peculiari è che, pur accentuandosi in questa fase i
fattori di unità culturale e letteraria, rimangono molto forti quelli impressi sulla
nuova situazione dal perdurante policentrismo. Non si può fare a meno di
connotare Slataper come trentino o Boine come ligure o Pascoli come
romagnolo, se li si vuol veramente capire.
In relazione a questa, una seconda osservazione ancor piú caratterizzante
della prima. Se la crisi, come in tutti i paesi europei, va dalla superficie al cuore
del problema, non è affatto detto che in Italia il cuore coincida con il centro e

che essa sia espressa nella forma piú alta e significativa dalle personalità piú
note e affermate. Al contrario: la nostra tesi è che, per individuare le forme piú
significative della crisi, occorra spostarsi ai margini ed esplorare i confini:
confini che possono essere tanto geografici quanto mentali.
Per essere piú semplici e chiari, proponiamo di rivoluzionare i quadri storicoletterari del primo Novecento italiano e di mettervi al centro personaggi che la
tradizione critico-storica, in base a pure considerazioni di carattere biografico e
di successo mondano (oltre che di comprensione), ha tenuto nella medesima
condizione assolutamente marginale, in cui essi avevano vissuto.
Diciamo che queste di cui intendiamo ora parlare rappresentano le zone
d’ombra della cultura italiana del primo Novecento, la coscienza dei problemi
non affrontati da nessun altro e scivolati via nel silenzio prima che il veloce
passaggio dei loro interpreti permettesse di fissarli in alcunché di meno precario
della vita di un uomo. Potremmo dire ora: Marradi, Gorizia, e i piú esperti
capirebbero chi intendiamo: ma preferiamo servirci questa volta di riferimenti
meno materiali.
Trattasi, per entrar nel merito, di un giovanissimo pensatore, Carlo
Michelstaedter, e di un poeta, Dino Campana, che venivano ambedue da lontano,
ma ebbero anch’essi a che fare con gli ambienti, il clima e gli uomini della
«Voce»: non sempre fortunatamente per loro, peraltro.
9.1. Carlo Michelstaedter.
Era nato a Gorizia nel 1887, di famiglia benestante ebraica, fortemente
italianizzante. Come molti giovani della sua età e della sua condizione, venne a
studiare a Firenze presso l’Istituto di Studi Superiori, eccellente fucina di giovani
intelligenze destinate all’insegnamento e alle professioni. Mantenne rapporti
stretti con la famiglia, e in particolare con la madre e le due sorelle (soprattutto
quella di nome Paula); ebbe un rapporto affettuoso, quasi amoroso, con l’amica
Argia Cassini (la Senia delle Poesie composte fra il 1905 e il 1910). Numerose e
importanti le lettere, che scambiò con i famigliari e con i due amici del cuore, i
coetanei Nino Paternolli ed Enrico Mreule.
Dal suo maestro di filologia greca e latina, Girolamo Vitelli (1849-1935),
personalità non secondaria nell’ambiente culturale fiorentino del tempo,
ricevette il tema della tesi che, grosso modo, doveva riguardare la materia
dell’«argomentazione» (su tutto saremo piú precisi piú avanti). Carlo lavorò
intensamente a questo suo impegno accademico che, in una lettera a un amico,

definirà «dannata fatica». Per meglio attendervi, aveva lasciato Firenze e s’era
ritirato in casa sua, nell’appartata provincia austro-ungarica.
Qui dovette accadere qualcosa, che sfugge a qualsiasi interpretazione
razionale, e che forse è razionale e pietoso al tempo stesso non sottoporre ad
alcuna interpretazione di nessun tipo. Forse la fatica eccessiva; forse
l’accentuazione dei contrasti famigliari (anche con la madre per l’occasione);
forse, persino, una sciagurata traduzione in pratica delle conclusioni cui era
arrivato con il suo lavoro di riflessione filosofica ed esistenziale: fatto sta che,
appena conclusa la sua tesi, Carlo si uccise sparandosi un colpo di revolver alla
tempia il 18 ottobre 1910.
Di lui tutto avrebbe potuto perdersi, se due compagni di corso, divenuti poi
professori universitari di rango (Vladimiro Arangio-Ruiz e Gaetano Chiavacci),
ben consapevoli – ed è questo un tratto che onora la loro intelligenza – della
grandezza del loro coetaneo, non ne avessero salvato gli scritti, amorevolmente
pubblicandoli: Dialogo della salute e Poesie, 1912; La persuasione e la
rettorica, 1913. Attraverso queste pubblicazioni ce ne fu una certa conoscenza e
circolazione nella cultura italiana primo-novecentesca. Ma una vera e propria
fortuna critica dell’opera di Michelstaedter cominciò soltanto dopo gli anni ’60
del secolo scorso (forse in conseguenza dei profondi mutamenti culturali e
sociali allora in atto).
La storia tragica della famiglia Michelstaedter non finí, tuttavia, con il
suicidio di Carlo: nel 1943, nel pieno delle persecuzioni razziali antiebraiche,
una delle sue sorelle e sua madre, vecchissima, furono prese prigioniere dai
tedeschi e rinchiuse in un campo di concentramento da cui non tornarono.
9.1.1. «La persuasione e la rettorica». Il titolo fu dato alla tesi di laurea dai
suoi giovani curatori. Riassume bene le due parti di cui si compone il testo, ma
non bisogna dimenticare che, da un punto di vista specialistico, è una tesi di
laurea in filologia greca e latina (lingue che il giovane Carlo conosceva
benissimo).
Si direbbe tuttavia che, se l’argomento è accademico e svolto da lui con
puntiglio filologico da neofita, al fondo esso cela un movimento polemico: un
forte movimento polemico contro tutte le caratteristiche dominanti della cultura
italiana contemporanea, svolto con quella intransigenza e quella oltranza che non
di rado sono le caratteristiche migliori della condizione giovanile.
Sembra inverosimile, ad esempio, che Carlo, dimorando quasi tutto l’anno per
diversi anni a Firenze, non fosse venuto a conoscenza del libro di Giuseppe

Prezzolini intitolato L’arte di persuadere (1907), apparso soltanto l’anno prima
che gli fosse assegnata la tesi, in quella medesima città, suscitando un certo
clamore. In questo libretto, infatti, Prezzolini, che non a caso si firmava nel
«Leonardo» Giuliano il Sofista, aveva condensato il suo messaggio, fintamente
pragmatista, tutto fondato sul perseguimento del successo e quindi sulla
teorizzazione, convinta e appassionata, delle varie pratiche della menzogna che
lo potevano determinare (squarcio illuminante sulla concezione che della cultura
e della prassi potevano avere i giovani energumeni vociani).
Anche dalla grande lezione crociana di questi anni il giovane Michelstaedter
prende le distanze: «Cosí ad esempio possiede ai nostri tempi in Italia
BENEDETTO CROCE la sciagurata abilità di eliminare sempre da ogni questione
quello appunto che è la questione e che rimane sempre lo stesso in ogni altra, di
limitare le possibilità cosí, e di disporre cosí a proposito di queste le aporie delle
soluzioni altrui, che appaia necessariamente risultante quella qualunque
soluzione che egli dà... per aver dato una soluzione. E gli altri che nemmeno
questo possiedono lo temono piú che non lo rispettino». Dunque, non per tutti
l’idealismo e Croce erano la «nuova fede». Il giovane goriziano Carlo
Michelstaedter, semplice studente di lettere classiche a Firenze, si sforza di
andare al di là di tutte le certezze acquisite da coloro che in quegli anni avevano
restituito all’Italia un grande sistema filosofico e da coloro che, in quegli stessi
anni, avevano già cominciato a criticarlo. Gli uni e gli altri avevano in comune
l’ambizione di dare risposte che pretendevano di funzionare: erano nella storia e
volevano restarci – vociani e antivociani, idealisti e anti-idealisti, pragmatisti,
positivisti logici, moralisti, letterati, lirici puri, futuristi. Michelstaedter si prova
a descrivere che cosa accadrebbe se, sotto la storia, qualcuno andasse a guardare
cosa c’è. Non pretendiamo che questo sia un giudizio di valore a suo favore.
Diciamo che – effettivamente – qualcosa oltre la storia c’è che valga la pena di
guardare: e Michelstaedter è l’unico in questo tempo a tentare di farlo.
Vediamo ora innanzi tutto cos’è per lui «persuasione» (cardine, del resto, del
suo pensiero). Il percorso che Carlo segue alla ricerca della sua verità è molto
simile a quello del giovane Nietzsche. La sua mente è piena di autori moderni;
ma gli unici (o quasi) che nelle sue opere egli cita e analizza sono i classici del
pensiero greco: Empedocle, Eraclito, Parmenide, Socrate, Platone, Aristotele; e
Sofocle, ed Eschilo. Il suo pensiero, infatti, è ripieno di una sapienza acquisita
nel mondo contemporaneo; ma le verità, che ne ricava, vogliono avere una
validità generale, riguardano l’uomo:

Quanto io dico è stato detto tante volte e con tale forza che pare impossibile che il mondo
abbia ancora continuato ogni volta dopo che erano suonate quelle parole. Lo dissero ai Greci
Parmenide, Eraclito, Empedocle, ma Aristotele li trattò da naturalisti inesperti: lo disse
Socrate, ma ci fabbricarono su quattro sistemi. Lo disse l’Ecclesiaste ma lo trattarono e lo
spiegarono come libro sacro, che non poteva quindi dir niente che fosse in contraddizione con
l’ottimismo della Bibbia; lo disse Cristo e ci fabbricarono su la Chiesa. Lo dissero Eschilo e
Sofocle e Simonide, e gli altri italiani, lo proclamò Petrarca trionfalmente, lo ripeté con dolore
Leopardi; ma gli uomini furono loro grati dei bei versi, e se ne fecero generi letterari. Se ai
nostri tempi le creature di Ibsen lo fanno vivere su tutte le scene, gli uomini si divertono a
sentir fra le altre anche quelle storie eccezionali; e i critici parlano di simbolismo: e se
Beethoven lo canta cosí da muovere il cuore di ognuno, ognuno adopera poi la commozione
per i suoi scopi – e in fondo... è questione di contrappunto.

La «persuasione è dunque il possesso presente della propria vita» (ricordate
Pascoli? Il poeta non persuade: è persuaso). Ma questo possesso è tutt’altro che
semplice: è una conquista. «Esser nati non è che temere la morte». Ma «chi teme
la morte è già morto». Per avere possesso presente sulla propria vita, bisogna
dunque «vedere ogni presente come l’ultimo» «e nell’oscurità crearsi da sé la
vita». Perché, «a chi ha la sua vita nel presente, la morte nulla toglie». Il
disimpegno piú totale è il possesso piú totale: solo chi avverta e faccia propri i
bisogni e le necessità della vita, ha bisogno che sia continuata la vita, «che,
[quand’è] bisognosa di tutto, si rivela non essere vita».
La speranza, il progresso, il divenire e la storia vengono considerati fattori di
minore importanza rispetto a questa ricerca assoluta di se stessi. Non però per
affermare una volontà di tipo superomistico, prevaricatrice sugli altri e sulla
storia (ecco un altro elemento importante di distinzione). L’unica volontà utile e
necessaria è infatti quella che ci conduce al centro del nostro essere, e questa
non serve ad altro che a sapere come siamo. Ogni volta il processo ricomincia,
«ognuno è il primo e l’ultimo, e non trova niente che sia fatto prima di lui, né gli
giova confidar che sarà fatto prima di lui». Messi tutti insieme, invece, «tutti
hanno ragione – nessuno ha la ragione». C’è una morale in tutto questo, ed è che
la responsabilità di ciascuno non diminuisce, ma cresce fino a farsi totale. Non
c’è che «lavorare nel vivo il valore individuale, e facendo la propria vita sempre
piú ricca di negazioni, crear sé e il mondo». La persuasione è una via
all’equilibrio: quanto piú si procede su di essa, tanto piú si è vicini alle cose piú
lontane. Come è piú lontano dalla morte chi non la teme, cosí è piú vicino alla
gioia chi non teme il dolore. Al di là delle mistificazioni e delle illusioni, si

scopre il sapore di una vita piú vasta. L’uomo della persuasione sa che «la sua
maturità in ogni punto è tanto piú saporita quanto piú acerba è la forza del suo
dolore».
La retorica, invece – che Michelstaedter chiama «l’altro lato dell’iperbole» –
è quell’insieme di regole che servono a convincere l’altro (chiunque altro) a
pensare o fare qualcosa: «Nella società organizzata ognuno violenta l’altro
attraverso l’onnipotenza dell’organizzazione; ognuno è materia e forma, schiavo
e padrone ad un tempo per ciò che la comune convenienza a tutti i comuni diritti
conceda e imponga comuni doveri. L’organizzazione è onnipotente, ed è
incorruttibile poiché consiste [è fondata su] per la deficienza del singolo e per la
sua paura: non c’è maggior potenza di quella che si fa una forza della propria
debolezza». In questo mondo gli uomini sono dominati dalla, cioè
dall’amore vile della vita. A causa di essa, hanno bisogno «d’attribuir valore alle
cose nell’atto stesso che le cercano», «chiedono di essere per qualcuno, per
qualche cosa, ché di fronte alla richiesta del possesso si sentivano mancare».
Tutto, in questo mondo, viene dimensionato e organizzato per fare dell’uomo,
fin dalla prima infanzia, «un degno braccio irresponsabile della società». E l’arte
di persuadere altrui, per attirarlo dentro la rete delle convenzioni e dei diritti e
doveri stabiliti, prevale sull’arte di persuadere se stesso, che porta fuori di quella
rete al dolore.
L’importanza di un pensiero cosí tipicamente giovane come quello di
Michelstaedter è che esso ci ricorda che l’esistenza (l’esistenza umana in primo
luogo, ma forse si potrebbe dire filosoficamente qualsiasi tipo di esistenza) non
può essere ridotta alla storia. In una cultura come la nostra, dove questa nozione
è sempre stata cosí povera, essa ci riconduce a un legame imprevedibile (e
rimasto fin allora isolato) con le grandi correnti del pensiero negativo europeo
(in particolare, con quelle dell’area cosiddetta mitteleuropea, Germania e Impero
austro-ungarico). L’assoluto negativo di Michelstaedter, la sua esortazione a
possedere dentro piuttosto che conquistare fuori, il suo contrapporre la felice
consapevolezza del dolore alle false consolazioni della vita sociale, costituiscono
una risposta di questo tipo: il diritto di non farsi convincere e di rinunciare a
convincere; l’amore della verità contro tutti i discorsi. Certo, non è una risposta
politica: e non è davvero facile metterla in pratica. Ma il senso delle cose,
ricorda Michelstaedter, è, innanzi tutto, che hanno senso, anche quando nessuno
le ascolta o s’accorge di loro.

9.2. Dino Campana.
Dino Campana era nato a Marradi, paese della provincia di Firenze, ma
collocato su quel versante dell’Appennino che digrada verso la Romagna, il 20
agosto 1885 (lo stesso anno di Palazzeschi e Rebora – e del grande poeta russo
Esenin). La doppia natura, tosco-romagnola, è del tutto evidente nella sua opera
e assai importante per capire la formazione della sua sensibilità.
La sua famiglia – il padre Giovanni, maestro, la madre Fanny Luti, donna di
casa e benestante – apparteneva a quella piccola o piccolissima borghesia di
provincia che diede i natali a molti dei personaggi di cui parliamo in queste
pagine.
Dino fece studi regolari nelle scuole di Faenza, conseguendo la licenza liceale
presso il Collegio Bresso di Carmagnola, dove aveva frequentato senza grande
profitto l’ultimo anno.
Si iscrisse per qualche tempo alla facoltà di Chimica pura di Bologna; ma non
andò al di là dei primi esami.
Presto diede manifestazioni di irrequietudine e talvolta di violenza, che,
peggiorate nel tempo, gli appiccicarono da allora l’etichetta di «poeta pazzo». Su
questo punto vorrei esser chiaro fin dall’inizio. Non c’è dubbio che Dino fosse
soggetto a irritazioni nervose e ad atteggiamenti aggressivi (soprattutto in
famiglia, verso la madre). Nulla, però, che a una diagnosi post-basagliana
sarebbe apparso tanto grave da aprirgli assai presto, come accadde, le porte del
manicomio. Nelle «notizie storiche» che accompagnavano la richiesta, formulata
da un medico per conto del Comune di Marradi per il primo ricovero coatto nel
manicomio di Bologna in Imola, si legge che Dino è affetto da «stato
impulsivamente irritabile» e dedito a una «vita errabonda che lo potrebbe
esporre a gravi pericoli». Insomma, Dino è incline a tenere una «condotta
irregolare» e a viaggiare quanto piú può. Un altro psichiatra, questa volta
francese, lo accusò di essere sensibile alla pigrizia, all’alcool e al caffè
(testuale...).
Insomma, non sembra azzardato sostenere che, sulla base di dati caratteriali
reali, il nostro Campana sia rimasto vittima di quelle procedure di esclusione che
fan parte delle logiche di qualsiasi istituzione, in primo luogo, ovviamente, di
quella psichiatrica. Fatto sta che il giovane Dino (all’atto del primo ricovero
aveva solo ventun anni) ne subí conseguenze pesantissime. Vediamo se ci riesce
di raccogliere per il nostro lettore qualche dato reale.
Non v’è ombra di dubbio che Dino abbia viaggiato molto, spesso in
condizioni di vagabondaggio e di vera e propria povertà. Campana fu, oltre che

in varie città italiane (Firenze, Livorno, Pisa, Milano, Genova), in Svizzera, in
Francia (per qualche tempo di sicuro anche a Parigi), in Belgio; nel 1908 (?)
intraprende, con l’aiuto della famiglia, un grande viaggio oltremare, in
Argentina, dove, a piedi e nei treni merci, si sposta da Buenos Aires a Bahia
Blanca, da Mendoza a Rosario a Santa Rosa de Toay, facendo il pianista nei
caffè concerto e nei bordelli, il suonatore di triangolo nella Marina argentina, il
manovale sterratore nella costruzione delle strade ferrate, il poliziotto, «ossia il
pompiere», ecc. Secondo la sua stessa ricostruzione sarebbe rientrato in Europa
lavorando come mozzo sulla nave che lo trasportava, e sarebbe approdato ad
Anversa, di lí di nuovo a Parigi e da Parigi a Marradi. Campana parla anche di
un suo non meglio documentato viaggio a Odessa, nel mar Nero, come fuochista
a bordo di una nave, dove poi si sarebbe accompagnato con i «Bossiaki», sorta di
zingari che campavano vendendo calendari e stelle filanti nelle fiere.
Rientrato definitivamente in Italia, nel 1910 compí una specie di
pellegrinaggio a piedi al Falterone e alla Verna, cuore dell’Appennino, fra
Toscana e Romagna (di cui ci sono molte tracce nei suoi versi).
Fra il 1911 e il ’12 lavorò al volume delle sue poesie, per far conoscere il
quale conobbe e frequentò i factotum della «Voce», Papini e Soffici. Nel 1914
pubblicò a sue spese i Canti orfici, che, sia pure limitatamente, attrassero
l’attenzione del pubblico e della critica (ebbero una recensione molto
simpatizzante da Boine).
Nel 1916 Sibilla Aleramo (cfr. infra, cap. II , par. 10.), incuriosita dai suoi
versi, volle conoscerlo e andò a trovarlo sul suo Appennino. Ne nacque una
tempestosa storia d’amore, terminata nella violenza.
Nel ’17 fu arrestato a Novara per vagabondaggio. Ricoverato definitivamente
nel manicomio di Castel Pulci, vi rimase fino alla morte, sopravvenuta per
setticemia nel 1932.
9.2.1. I «Canti orfici». Nel 1912-13 Dino Campana raccolse in un
manoscritto, chiamato Il piú lungo giorno, le poesie scritte fin allora, e in parte
pubblicate. Nel dicembre del ’13 Campana si spostò a piedi da Marradi a Firenze
per consegnarlo nelle mani prima di Papini, poi di Soffici. Per capire
l’impressione che doveva aver suscitato nelle giovani star della «Voce», si tenga
presente questo autoritratto di terribile sincerità che Dino diede di sé in quei
mesi: «Io ero un povero disgraziato esausto e avvilito vestito da contadino con i
capelli lunghi e un po’ parlavo troppo bene e un po’ tacevo».
Fatto sta che il manoscritto fu perduto. L’ira di Campana non conobbe limiti.

Scrisse ai due sciagurati: «Se dentro una settimana non avrò ricevuto il
manoscritto e le altre carte che vi consegnai tre anni or sono verrò a Firenze con
un buon coltello e mi farò giustizia dovunque vi troverò».
Ma né il manoscritto fu ritrovato (riemerse dopo sessant’anni dalle carte di
Soffici); né il giovane deluso e tradito mise in atto la sua minaccia.
Rientrato a Marradi, il poeta compí il miracolo (e la fatica prodigiosa) di
rimettere insieme la sua raccolta (che risultò in non pochi punti diversa dalla
prima). E le diede il titolo, rimasto definitivo, di Canti orfici. Chiesto un prestito
a un amico di Marradi (che merita perciò d’essere ricordato per nome e
cognome: Luigi Bandini), pubblicò a sue spese (110 lire!) il volume (caso che si
ripeterà nell’esperienza di Svevo).
I Canti orfici sono un misto di prosa e versi. Ma la loro composizione
risponde a un forte principio di unità. Essi sono perciò da leggersi alla maniera
di un «libro», pensato, progettato e realizzato come tale. Ha scritto Mario Luzi
che, oltre ad essere un grande poeta del Novecento italiano, è stato uno degli
interpreti piú attenti e sensibili della poesia di Campana: «gli studi di due
generazioni hanno messo in luce la natura profonda e organica del suo libro che
insieme con quello coevo di Clemente Rebora si staglia come il libro piú libro,
piú “œuvre” del nostro secolo italiano, anche se la persistenza dello schema
latente della nostra cultura lo ha lasciato, mi sembra, nel limbo delle
assimilazioni imperfette» (molto interessante, come si può capire,
l’accostamento a Rebora). Campana risale all’indietro, oltre la «forma
canzoniere», ancora dominante nel primo Novecento italiano (si veda ad
esempio Saba), e approda a una sorta di «forma mista», che sta fra il prosimetro
dantesco della Vita nuova e il frammentismo poetico-prosastico decadente e
simbolista (si pensi a Les illuminations e a Une saison en enfer di Rimbaud: ma
saranno da tener presenti anche le mallarmeane teorizzazioni del Libro: cfr.
supra, cap. I , par. 7.). In piú – mi pare – c’è in Campana l’obiettivo di raccontare
una storia a suo modo compiuta, con un inizio, uno svolgimento e una
conclusione, alla maniera, per cosí dire, di un’«autobiografia poetica».
Perché «canti», alla maniera leopardiana? Perché Campana punta
sull’elemento nuovo, immaginifico, appunto cantabile, della poesia. Perché
«orfici»? Perché «orfico» fa riferimento a quel contesto di poesia e di mistero, di
canto profano e di canto religioso, che aveva contraddistinto il culto di un
personaggio mistico come Orfeo.

Ma con «orfico» Campana poteva far riferimento anche ad altre suggestioni.
Orfeo è il poeta delle origini; e tale s’immagina Campana in contrapposizione al
clima sfatto e snerbato della poesia dei suoi tempi. Orfeo e l’orfismo richiamano
un rapporto visionario, pre-logico, che s’allarga facilmente a dimensioni
cosmiche; e Campana sviluppa dall’osservazione concreta e attenta del
«fenomeno» sensibile risonanze che possono arrivare fino alle stelle. Orfeo è
sospeso tra il mondo umano e gli Inferi; e Campana, anche lui, pendola
strenuamente tra la ragione e la non-ragione, tra la chiarità del giorno e l’oscurità
della notte. Orfeo insegue la sua Euridice e la perde; e Campana per tutta la vita
cerca di concretizzare in una figura definita un eterno femminino, che tuttavia
sempre gli sfugge. Orfeo finisce sbranato dalle Baccanti; e Campana si sente
immerso nel proprio sangue dalla violenza degli aggressori. Orfico, poi,
rappresenta una sottolineatura della componente religiosa, mistica ed esoterica,
presente nella voce della poesia; e in Campana c’è un’ansia mistica che, senza
diventare «religione», si fa contemplazione estatica del mondo.
Con l’orfismo di Campana siamo ormai totalmente fuori delle ultime secche
della tradizione nazionale, carduccian-dannunziana (anche se movenze
carducciane permangono nei suoi versi). Nuovi astri sono saliti in alto in quel
suo singolare firmamento: Baudelaire, Rimbaud, Poe, Walt Whitman (poeta
americano, da cui sono tratti i versi con i quali si chiude il libro), e per certi
aspetti anche Mallarmé (per esempio, per la questione del «libro»).
I temi piú frequenti sono la notte e il canto, il poeta e la poesia, l’eros, il
paesaggio e il viaggio. Nelle tematiche e nelle forme, e nel respiro ampio e
misterioso del suo denso e colorito impasto stilistico, possiamo dire che Dino
Campana è il primo a introdurre da noi in pieno e fino in fondo la grande lezione
del simbolismo francese e a svilupparla al tempo stesso con originalità, cioè con
totale coscienza della violenza che è tanta parte dell’operazione linguistica,
soprattutto quand’è rinnovatrice. La sua tecnica è quella delle «illuminazioni» (o
«allucinazioni»), non v’è dubbio. Ma egli fa prevalere l’elemento plastico, l’uso
della spatola e del pennello, sul lavoro d’intarsio e di cesello. Non disegna le
cose, ma, per cosí dire, se ne fa segnare:
Non so se tra roccie il tuo pallido
Viso m’apparve, o sorriso

Di lontananze ignote
Fosti, la china eburnea

Fronte fulgente o giovine
Suora de la Gioconda:

O delle primavere
Spente, per i tuoi mitici pallori
O Regina o Regina adolescente:
Ma per il tuo ignoto poema
Di voluttà e di dolore
Musica fanciulla esangue,

Segnato di linea di sangue

Nel cerchio delle labbra sinuose

Regina de la melodia
(vv. 1-15).

Questi versi de La chimera – forse il piú solenne e trascinante dei suoi
«canti» – sono dati a mo’ d’esempio delle straordinarie potenzialità espressive di
tale vena ispirativa.
È una poesia, dunque, di quelle che si pongono al limite: e fanno intendere
che l’unico modo per i poeti di parlare del proprio tempo è di parlare di ciò di
cui nessun altro parla. Fra l’estrema violenza linguistica e l’afasia non c’è che un
passo. Nella coscienza dell’Italia giolittiana, dietro lo sviluppo e dietro il rifiuto
dello sviluppo, c’è un buco nero, che attira gli oggetti e li fissa in un vuoto
puramente verbale. La frenetica moltiplicazione dei piani del discorso non fa che
accentuare l’impossibilità di uscire dal cerchio. E, come abbiamo visto,
Campana, drammaticamente, non ne esce.
Un’ultima testimonianza della volontà provocatoria, che animò questo
singolare individuo nei confronti della sua contemporaneità, di tutta la sua
contemporaneità. Siamo nel 1914: e Campana pensò di dedicare la sua opera a
«Guglielmo II Imperatore dei Germani»; e nel frontespizio appare come
sottotitolo la scritta «Die Tragoedie des letzen Germanen in Italien» [La tragedia
degli ultimi Germani in Italia].
Il Campana giustificava piú tardi tale inconsueto (e scomodo) germanesimo
con il desiderio di vendicarsi di quegli «idioti di Marradi», «il farmacista, il
prete, l’ufficiale postale», che levavano alte e fastidiose querimonie per la
barbarie della guerra tedesca appena iniziata. Ma in quell’omaggio è da vedere
piuttosto il segno della sua simpatia per Federico Nietzsche: il filosofo, per lui,
non del superuomo, non della volontà di potenza, ma dell’«eterno ritorno», del
«dover essere quel che si è», che sono alcuni dei temi dominanti della sua
poesia. In ogni caso, volutamente e provocatoriamente, aveva voluto essere «non
italiano»: barbaro in patria, insomma; nemico di tutti quei delinquenti che gli
avevano fatto sparire il manoscritto, l’unico suo bene. Pazzo, sí: ma non per
cecità, bensí forse per un eccesso di conoscenza, per un’illuminazione tanto forte
da fargli perdere la ragione. I confini nella mente sono mobili, non fermi.
10. L’autocoscienza femminile: Sibilla Aleramo.

Abbiamo segnalato piú volte, nel corso degli ultimi capitoli, l’emergenza
d’una presenza femminile sempre piú consistente e significativa nel campo delle
lettere italiane. Facciamo ora la seguente osservazione. Essa è l’effetto, senza
dubbio, di quell’ampio mutamento dei quadri sociali, che nel fenomeno
dell’«emancipazionismo» – fenomeno che si dispiega e agisce in molteplici
settori della vita europea e italiana – ha la sua manifestazione piú rilevante.
All’«emancipazionismo» corrisposero però livelli diversi di coscienza da parte
delle donne che ne furono protagoniste: e questo accadde anche nella produzione
letteraria contemporanea.
Livelli di coscienza diversi, significa che le donne diedero significati non
univoci al diverso ruolo che andavano via via assumendo. Esprimendoci in
termini molto grossolani, potremmo dire che la stessa scelta della professione
letteraria – e dunque, fondamentalmente, della scrittura – fu avvertita e
presentata in maniera piú o meno intensa, piú o meno esemplare, a seconda dei
casi.
Il quadro delle posizioni da questo punto di vista è già molto ricco negli
ultimi due decenni dell’Ottocento: da Neera alla Serao alla Guglielminetti, già
richiamate, alla Marchesa Colombi (Maria Antonietta Torriani, 1846-1920),
autrice di romanzi di denuncia sociale, alla poetessa Ada Negri (1870-1945), che
con le sue raccolte di versi (Fatalità, 1892; Maternità, 1904; Dal profondo,
1910; ecc.) e di novelle (Le solitarie, 1919; Stella mattutina, 1921), incontrò un
largo successo (di Grazia Deledda parliamo piú avanti: cfr. cap. II , par.
12.-12.1.).
Ora, pare a me che in questo quadro il livello piú elevato di coscienza – ossia
il momento in cui l’«emancipazione», da fenomeno politico e sociale, diviene
mentale e sessuale e s’incarna in un’idea diversa del proprio essere donna –
coincida nel primo Novecento con l’esperienza di Sibilla Aleramo e, in modo
particolare, con l’uscita del suo libro (o «romanzo» che dir si voglia), intitolato –
e la scelta non potrebbe esser piú significativa – Una donna (1907).
Sibilla Aleramo (pseudonimo di Rina Faccio) era nata ad Alessandria nel
1876. Legatissima al padre, che aveva iniziato un’attività imprenditoriale nelle
Marche, si sposò nel 1893 (fu un matrimonio riparatore) ed ebbe un figlio.
Sembrava avviata a una tranquilla esistenza di madre di famiglia borghese. Ma
gli interessi letterari e femminili la spinsero a interromperla, abbandonando
dolorosamente il suo nucleo famigliare (rivide il figlio solo molti anni dopo); e

ad imboccare la strada di una libera coltivazione della propria personalità e del
proprio destino.
Stabilitasi a Roma, ebbe una relazione con Giovanni Cena (1870-1917),
letterato piemontese, autore di un non ignobile romanzo sociale (Gli ammonitori,
1904), il quale aveva organizzato con grande altruismo il processo di
alfabetizzazione dell’agro romano, allora poverissimo e infestato dalla malaria
(attività alla quale anche l’Aleramo partecipò in prima persona).
Cominciano allora i suoi contatti con i movimenti culturali e letterari del
tempo, in particolare con la «Voce». Nei numerosi rapporti amorosi, che
intrattenne con alcuni noti personaggi del tempo (Cardarelli, Slataper, Papini e, il
piú bruciante di tutti, Campana), ella insegue, senza realizzarlo mai, un «sogno
d’amore» (L. Melandri): ossia, il tentativo di raggiungere, «attraverso la fusione
dei due sessi», uno stato che non è «né solo natura né solo cultura, né solo
maschio né solo femmina». Qualcosa, insomma, che assomiglia al mitico
«androgino». Il «sogno d’amore» rappresenta la forma concreta di un progetto di
realizzazione da parte della donna che però urta costantemente contro i limiti
definiti (e coriacei) posti dall’universo maschile.
Una donna è un’autobiografia, ma è anche (come recita il sottotitolo) un
romanzo. È la storia dall’infanzia in poi, alla conquista da parte sua di una
coscienza libera e sola, che la porterà inevitabilmente a rompere i tabú borghesi
e a tentare di crearsi una vita da sé e per sé. «Prende qui corpo il grande tema
della scrittura, possibilità di “vivere il proprio pensiero”, luogo di nuova nascita:
“un occulto ardore correva per quei fogli, che io cominciavo ad amare come
qualcosa migliore di me”» (M. Zancan).
Questo testo, dunque, è la narrazione (romanzesco-autobiografica, come
abbiamo detto: dove l’arte prende spunto dalla verità della vita, e la verità della
vita si confonde e sublima nell’invenzione dell’arte), di una vera e propria
«rivelazione», che si realizza nella piú difficile delle condizioni e nel piú
tormentoso dei modi: in una lontana e sonnolenta provincia; nell’ambito di un
rapporto famigliare non chiuso ma sostanzialmente dispotico; di fronte allo
sfacelo della figura materna; dopo la violazione di un matrimonio riparatore; e
che si conclude con una fuga, che è distacco da ogni cosa, anche dal proprio
figlio, alla ricerca di una identità, che vale piú di tutto, ma che costa un immenso
dolore:
Come avevo potuto? Oh, non ero stata un’eroina! Ero il povero essere dal quale una mano di

chirurgo ne svelle un altro per evitare la morte d’entrambi [...]
Quanto durò l’orribile viaggio? Ad ogni stazione m’afferrava la smania di scendere, di
aspettare un treno che mi riportasse indietro: poi, quando la corsa riprendeva, mi balenava a
tratti l’idea del suicidio, cosí facile, lí a quello sportello: istantaneo [...] Ma all’arrivo la stessa
volontà quasi estranea, superiore a me stessa, mi s’impose: mi avviai triste ma ferma, tra il
fumo e la folla, fuor della stazione, m’inoltrai, misera e sperduta, nelle strade rumorose ove il
sole sgomberava la nebbia.

L’immagine del viaggio, della lontananza, del distacco, ritorna ancora una
volta a segnare con esattezza il momento della riscoperta, quando il sole, a poco
a poco, emerge dalle brume della confusione e della disperazione. È, come si
vede, una immagine profondamente letteraria, trita, come molte altre che
costellano l’enfasi sentimentale un po’ eccessiva dell’Aleramo e il suo
girovagare inquieto, geografico e sentimentale, senza mai un appagamento
definitivo, totale.
Ma in questo spendersi, in questa inquietudine inappagata, l’Aleramo esprime
anche il suo generoso rapporto con il mondo e la sua organica inadattabilità alle
situazioni del conformismo dominante, anche di quello letterario. Il movimento
femminista, piú recentemente, ha riscoperto Sibilla come un momento forte e
significativo della propria storia; e, ancor piú recentemente, ne ha operato anche
una ricollocazione letteraria convincente, senza per questo dover neutralizzare,
nello stereotipo del capitolo di «storia letteraria», il «messaggio al femminile»
della tormentata scrittrice (M. Zancan, L. Melandri, A. Nozzoli, R. Guerricchio,
A. Morino).
11. Poesia in dialetto.
Quando uno meno se l’aspetterebbe – siamo nell’Italia unita da appena trentaquarant’anni ed è in atto lo sforzo gigantesco di creare una cultura e una
letteratura nazionali – si ripresenta il fenomeno di una ricca e diffusa letteratura
dialettale, prevalentemente poetica. E non si tratta di un fenomeno solo di questi
anni. Anzi: esso è destinato ad attraversare tutto il Novecento, fino ai giorni
nostri. Vuol dire che è un fenomeno profondamente radicato nelle strutture
sociali e intellettuali del nostro paese: il quale merita dunque che ne tentiamo
un’esplorazione, che fin d’ora si proietta in avanti alla scoperta dei suoi
successivi sviluppi (i quali possono al tempo stesso chiarirne meglio la genesi).
Avvertiamo che d’ora in poi queste carrellate verso il futuro, e questi ritorni da lí

al passato, costituiranno una costante nella nostra esposizione: infatti, di
questioni che si prolungano al di là delle piú consuete periodizzazioni storicoletterarie, nel Novecento ce ne sono molte: e, per comprenderle bene, non
bisogna troppo frantumarle.
Diciamo che la poesia in dialetto rappresenta, ancora una volta, un’anomalia
tutta italiana rispetto alla situazione europea contemporanea. Diffusissima, e
anche per piú versi fortunata, essa scorre accanto alle varie esperienze in lingua,
intrecciandosi, per giunta, continuamente con loro (si pensi alla produzione di un
Pasolini). I nomi che si possono fare, anche alla rinfusa, disegnano il quadro di
una vera e propria «seconda tradizione», altrettanto alta della prima: Cesare
Pascarella, Ferdinando Russo, Salvatore Di Giacomo, Trilussa, Delio Tessa,
Edoardo Firpo, Biagio Marin, Virgilio Giotti, Giacomo Noventa, Giuseppe
Pacotto, Albino Pierro, Tonino Guerra, Raffaello Baldini, Tolmino Baldassari,
Franco Loi; e molti altri, oltre che, naturalmente, lo stesso Pier Paolo Pasolini
nella sua veste di purissimo poeta dialettale friulano (della maggior parte di
questi nomi, naturalmente, verrà dato conto a suo tempo).
È luogo comune, del resto non del tutto infondato, che la poesia dialettale
italiana della fine dell’Ottocento e del Novecento (ma soprattutto quest’ultima, e
quest’ultima soprattutto quanto piú ci si inoltra nel secolo) sia una variante colta
della poesia in lingua. In tal senso – estremizzando al massimo questa posizione
–, in essa non sarebbe rilevante nient’altro che la scelta espressiva stessa, ossia
l’uso raffinato del dialetto al posto della lingua letteraria.
Questa spiegazione mi è sempre apparsa insufficiente e approssimativa. Non
c’è ombra di dubbio, certamente, che in questi poeti dialettali, salvo qualche
eccezione e in genere di rango inferiore, non c’è nessuna intenzione di farsi,
attraverso la lingua prescelta, «voce di popolo».
Però, è altrettanto fuor di dubbio che essi arrivano al dialetto non solo per una
scelta di tipo «artistico». Mi pare che le spinte possano essere fondamentalmente
due. La prima è rappresentata dal rifiuto, da parte loro, della lingua letteraria
come eccessivamente povera e inadeguata ad esprimere i vari livelli
dell’esistenza. In alcuni, ad esempio Noventa, questo atteggiamento diviene
consapevole polemica contro l’«ermetismo», che, sul piano poetico, avrebbe
svolto secondo lui la stessa aberrante funzione dell’«idealismo» sul piano
filosofico. In altri, meno consapevoli ideologicamente, come il pur grandissimo
Tessa, la scelta del dialetto corrisponde alla scelta di un livello espressivo di
trasgressione e di protesta, che «consiste nell’opporre ciò ch’è vecchio,

emarginato, disgregato, ciò che è fatto della stessa suadente materia di cui è fatto
il dialetto, pure bandito dal regime [fascista], alla modernizzazione, che anche
dal punto di vista architettonico stava proprio allora stravolgendo i tessuti urbani
[di Milano]» (F. Brevini).
La seconda spinta (particolarmente importante, e tale che ci spinge a riflettere
sui caratteri stessi della nostra identità nazionale post 1870) consiste nel risalire
alle fonti stesse della creazione linguistica. Nessuno può pensare che una lingua
possa essere scelta indipendentemente dal suo immaginario, dall’immaginario,
cioè, che in essa è depositato. Altrimenti si dovrebbe acconsentire all’idea,
palesemente infondata, che la lingua è un puro strumento, a cui il poeta
appiccica il proprio immaginario. In realtà, come tutti sanno, l’esito linguistico
finale è il prodotto di un intreccio complesso di vari fattori, di cui tuttavia il
primo da noi indicato costituisce, ai fini del nostro discorso, un fattore
importante. Ebbene, da questo punto di vista, è fondamentale che questi poeti,
scostandosi dalla tradizione della poesia in lingua, in quegli stessi anni, del resto,
anch’essa particolarmente fiorente, possano attingere a quell’immenso serbatoio
linguistico-immaginario che è rappresentato da una comunità di persone che
parlano abbastanza massicciamente e omogeneamente il dialetto. La loro
operazione, infatti, non si rivela per nulla artificiale: la spaccatura orizzontale
«alto-basso», che attraversa ancora tutta l’Italia, è vissuta da loro, piú che come
un problema da risolvere, come un’occasione da utilizzare fino in fondo. E
l’Italia riesce ancora una volta a far fruttare piú le sue diversità che le sue
omogeneità.
Questa diagnosi, che verremo man mano completando con analisi piú
circostanziate, trova un riscontro proprio nelle forme iniziali, fra Otto e
Novecento, di tale fenomenologia. Osserviamo intanto che le due città in cui il
dialetto incontra in questo periodo la fortuna letteraria maggiore sono Napoli e
Roma: ossia, le due piú grandi capitali dell’«Ancien Régime», dove nostalgie e
pratiche del passato conservavano una maggiore vitalità.
11.1. Napoli.
A Napoli, rilevanti le personalità di autori come Salvatore Di Giacomo,
Ferdinando Russo e Raffaele Viviani.
Salvatore Di Giacomo (1860-1934), giornalista e scrittore, pubblicò racconti
d’ispirazione popolare (Novelle napoletane, 1914) e fortunati drammi
d’ispirazione veristica (Assunta Spina, 1910). Le Poesie (curate in volume da B.

Croce, 1907), comprendono componimenti ricchi di sapienza musicale e di
sentimentalismo popolare.
La naturale eleganza melodica dell’eloquio napoletano ha trovato nei suoi
versi alcune delle manifestazioni piú celebri:
Quanno sponta la luna a Marechiare,
pure li pisce nce fanno a ll’ammore,
se revoteno ll’onne de lu mare,
pe la priezza [gioia] cagneno culore,
quanno sponta la luna a Marechiare…

Oppure:
Marzo: nu poco chiove
e n’ato ppoco stracqua:
torna a chiovere, schiove,
ride ’o sole cu ll’acqua.

Piú aspro e nostalgico, meno melodico e piú narrativo, Ferdinando Russo
(1868-1927), giornalista, scrittore ed erudito (scrisse della poesia napoletana
secentesca). Il Russo esprime una poetica e un gusto di stretta osservanza
veristica: alcune sue descrizioni del sottoproletariato napoletano sono quanto di
piú fermo e serio sia stato scritto in proposito (si veda particolarmente la serie ’E
scugnizze). La sua esplorazione non ha perciò i confini segnati da alcun limite
ideologico o politico.
Nel suo poemetto ’O Luciano d’o Rre (1910) protagonista è un vecchio
ostricaio che in gioventú era stato mozzo a bordo del vascello borbonico
Fulminante ed aveva appartenuto al gruppo delle guardie fedelissime di
Ferdinando II. Violentissima è la sua invettiva contro l’ordine nuovo imposto a
Napoli dai «piemontesi», dagli «italiani»; amaro e struggente il ricordo che egli
conserva dei tempi belli in cui i sovrani erano padri del popolo e del popolo
parlavano la lingua e avevano i costumi, le superstizioni, le credenze piú
radicate. Ma dietro il discorso del Luciano c’è, come sempre, il motivo
fondamentale della fame e della miseria, che nello stesso modo giustifica le
proteste degli scrittori democratici come le nostalgie filo-borboniche della plebe
napoletana: e il disprezzo profondo per tutto ciò che appartiene, in fondo, al
mondo dei signori e degli intellettuali:

Ccà stammo tuttuquante int’ ’o spitale!
Tenimmo tutte ’a stessa malatia!
Simmo rummase tutte mmiezo ’e scale,
fora ’a lucanna d’ ’a Pezzenteria!
Che me vuò di’? Ca simmo libberale?
E addò l’appuoie, sta sbafantaria?
Quanno figlieto chiagne e vo’ magnà,
cerca int’ ’a sacca… e dalle ’a libbertà!

Dice Luciano: «Qua stiamo tutti all’ospedale, abbiamo tutti la stessa malattia!
Siamo rimasti tutti per le scale, fuori della locanda della Povertà! Che mi vuoi
dire? Che siamo liberali? E su cosa la motivi questa smargiassata? Quando tuo
figlio piange e vuol mangiare, guardati in saccoccia… e dagli la libertà!».
Russo, dunque, indica coraggiosamente la tentazione reazionaria, e del ritorno
all’indietro, presente nella grande miseria popolare. Un tema che compare in
pochi altri scrittori del tempo.
Con Raffaele Viviani (1888-1950), siamo fra gli anni ’10 e ’30 del secolo.
Grande uomo di teatro, e scrittore acuto di testi ispirati alla dura vita del popolo
napoletano, ha scritto anche versi di intensa carica sentimentale e affettiva.
Come in questi Fravecature (Muratori), in cui descrive la caduta di un operaio
dall’impalcatura di un palazzo in costruzione e la disperazione della famiglia
all’annuncio finale:
All’acqua e a ’o sole fràreca
Cu na cucchiara ’mmano,
pe’ ll’aria,’ncopp’a n’anneto,
fore a nu quinto piano.
Nu pede miso fauzo,

nu muvimento stuorto
e fa nu volo ’e l’angelo:
primma c’arriva, è muorto.

Nu strillo; e po’ n’accorrere:
gente e fravecature.
– Risciata [respira] ancora… È Ruoppolo!
Tene ddoie creature!

Qui, quel tanto di melodramma napoletano, che il poeta non riesce a evitare, è
però sentito e rappresentato come un elemento oggettivo di una determinata
realtà ambientale. Non c’è traccia di compiacenza coloristica, in componimenti
come questo, anche se il colore vi è profuso a piene mani. Frutto, probabilmente,
di una grande semplicità descrittiva, che è il riflesso, a sua volta, di un onesto
pudore dell’ispirazione.
Ancora un passo – per far capire da subito la linea del nostro discorso – e,
insieme con Eduardo Scarpetta (1853-1925), siamo all’apoteosi del dialetto
napoletano, che Eduardo De Filippo compirà nelle sue commedie (cfr. infra, cap.
IV , par. 13.).
11.2. Roma.
Piú corrivi e discorsivi, piú inclini al quadretto di genere e alla facile battuta
comica, i poeti in dialetto romanesco di questo stesso periodo: Luigi Zanazzo,
detto Giggi; Cesare Pascarella; Trilussa.
Giggi Zanazzo (1860-1911) riprese forme e temi della grande eredità belliana,
ma sviluppandoli in senso folklorico e documentario: Quattro bojerie
romanesche (1882) e Roma, tradizioni e scenette originali romanesche (1883).
Come si può vedere dalle date, si tratta di un autore tardo-ottocentesco, privo di
agganci con le contemporanee rivoluzioni letterarie. Fondò e diresse la rivista
«Rugantino», in dialetto, che ebbe larga diffusione negli strati popolari della
capitale.
Con Cesare Pascarella (1858-1940), amico e collaboratore di Gabriele
D’Annunzio, siamo ancora al clima culturale e politico della Roma degli anni
’80-’90 dell’Ottocento. Interessanti i sonetti, descrittivi e icastici, da Er morto de
campagna, La serenata, Er fattaccio (1881-84). Piú impegnativa la collana di

cinquanta sonetti intitolata La scoperta de l’America (1854), in cui un popolano
romano racconta a modo suo, e con le invenzioni piú strampalate, le vicende di
Cristoforo Colombo e dei suoi compagni.
L’umorismo di Pascarella è alquanto leggero e superficiale. In certi momenti
descrittivi il racconto s’anima e s’alza in volo:
E l’hai da senti’ di’ da chi c’è stato
Si ched’è la tempesta! So’ momenti,
Che, caro amico, quanno che li senti,
Rimani a bocca aperta senza fiato!

In Trilussa (anagramma pseud. di Carlo Alberto Salustri, 1871-1950), prevale
invece la vena epigrammatica, sentenziosa e proverbiale della parlata romanesca.
Numerose le raccolte poetiche: la prima nel 1895; cospicue soprattutto, forse,
Ommini e bestie (1914) e Lupi e agnelli (1919).
Il «bestiario» trilussiano non è privo di spunti felici, moderatamente critici nei
confronti dei regimi dominanti (e anche del fascismo, seppure in forma
ovviamente allusiva). È ovvio che, in una poesia del genere, la concisione non
può che far bene al risultato finale. Come in questo dialoghetto (L’impegno) dal
sapore amaro:
L’Aquila disse al Gatto: – Ormai so’ celebre.
Cor nome e co’ la fama che ciò io
Me ne frego der monno: tutti l’ommini
So’ ammiratori de l’ingegno mio! –

Er Gatto je rispose: – Nu’ ne dubbito.
Io, però, che frequento la cucina,
te posso di’ che l’Omo ammira l’Aquila,
ma in fonno preferisce la Gallina…

12. La narrativa.
Dopo la dissoluzione dell’epopea tragico-veristica dei Verga, dei Capuana,
dei De Roberto, la narrativa si avvia lungo un percorso piú accidentato e
frammentario. La forte virata soggettivistica e relativistica del primo decennio

del secolo impone a tutti, anche ai narratori, una profonda revisione degli
strumenti espressivi: e un’attenuazione della presenza dominante del romanzo.
Non mancano però neanche in questo periodo risultati di grande, anzi
eccezionale interesse. Il fu Mattia Pascal e I vecchi e i giovani di Luigi
Pirandello sono rispettivamente del 1904 e del 1909; Senilità e La coscienza di
Zeno di Italo Svevo, del 1898 e del 1923. Ma di queste opere parleremo
all’interno dei capitoli riguardanti i loro autori (cfr. infra, cap. II , par. 14. sgg.).
Certo, se al quadro si tolgono opere come queste, esso rischia di essere
impoverito assai artificialmente. Contiamo sul fatto che al lettore riesca di
ricomporre quel che noi separiamo.
Senza narratori del calibro di Pirandello e di Svevo, quel che resta della
narrativa rischia di apparire o periferico o insoddisfacente. Invece, anche in
«quel che resta» bisogna saper cogliere umori e tensioni autentici e vivaci.
Osserveremo innanzi tutto che anche nella narrativa lascia la sua impronta il
perdurante policentrismo della cultura letteraria italiana, non tanto in senso
linguistico quanto tematico e antropologico. Da questo punto di vista, non ci
resterebbe che proseguire la galleria di varietà regionali inaugurata col Verismo
(cfr. supra, cap. I , par. 14.2. sgg.) e tutt’altro che appassita (come abbiamo già
osservato) in area novecentesca.
12.1. Grazia Deledda.
Ebbe un successo forse superiore alle sue capacità espressive Grazia Deledda
(1871-1936), cui fu attribuito il premio Nobel nel 1926 (il secondo, nella nostra
storia letteraria). Fece della Sardegna – una Sardegna arcaica, ancora
interamente legata ai valori della sua antropologia contadina e del suo universo
famigliare – il tema fondamentale delle sue narrazioni. Fra i numerosi romanzi
due se ne distinguono: Elias Portulu (1903) e Canne al vento (1913). Belli, per
l’intensità affettuosa con cui l’autrice collega la storia dei suoi personaggi a una
sorta di atavico «destino», che li condanna alla sconfitta, al rimorso e
all’espiazione della colpa. I «tempi nuovi», peraltro, sono presenti anche in
Deledda nella forte impronta lirica, che si sovrappone e s’intreccia alla
componente veristica e documentaria. Tale impronta risalta soprattutto nei
personaggi di donna, vinti e dolenti, che l’autrice rappresenta con grande
delicatezza e sensibilità.
12.2. Federigo Tozzi.

Dalla Sardegna alla Toscana: dalle atmosfere drammatiche ma solari delle
campagne nuoresi al cupo e soffocato clima della Siena post-granducale e della
sua provincia. Federigo Tozzi (1883-1920), passatista e cultore di glorie locali
(Le cose piú belle di Santa Caterina da Siena, 1918), è da ricordare per tre
romanzi, intensi e inquietanti: Con gli occhi chiusi (1919), Tre croci (1920), Il
podere (1921).
L’atmosfera chiusa e arida della piccola città di provincia – in cui si riflettono
le esperienze autobiografiche dell’autore – le crudeltà d’animo, che arrivano fino
a forme inconsapevoli di persecuzione e di violenza, l’assenza di ogni orizzonte
chiarificatore, costituiscono l’intero universo della sua ricerca narrativa. Nel
Podere la spietata analisi – che negli altri due romanzi riguarda gli ambienti
piccolo-borghesi e proprietari cittadini – s’allarga, senza alcuna simpatia, fino al
mondo contadino, che circonda come un mare tempestoso la città, con il suo
odio e la sua violenza (secondo moduli narrativi e tematici che riprendono la
lezione dell’Eredità di Mario Pratesi: cfr. supra, cap. I , par. 14.2.1.).
Un sottile realismo analitico e psicologico costituisce lo strumento stilistico di
cui Tozzi si serve per rendere al meglio le vicende, soprattutto interiori, dei suoi
personaggi. In un libro minore, Bestie (1917), sessantotto raccontini dedicati a
profili e storie di personaggi animali, il motivo della crudeltà risalta ancor piú
eloquentemente che, per cosí dire, nei «racconti umani».
Il fatto è che fra l’umano e il bestiale non corre, per lui, un rapporto
semplicemente analogico; il suo immaginario, infatti, quale che sia la sua prima
origine, è essenzialmente perverso, anzi sadico; e questo stravolge tutti i termini
della questione. Le bestie, infatti, non sono soltanto metafore della condizione
umana, in cui la condizione umana si riflette: sono metafore della punizione che
la condizione umana, ineluttabilmente e senza che ce ne sia una spiegazione
«ragionevole», infligge di continuo a se stessa, e sono quindi, in primo luogo,
oltre che «sogni» e «stampe» dell’uomo, vittime sue.
Di questo atteggiamento si potrebbero portare esempi a decine, in tutte le
opere del Tozzi. In Bestie, ad esempio: «Una cicala, sopra il nocchio di un ulivo,
canta: la vedo. Mi ci avvicino, in punta di piedi, stando in equilibrio dall’una
zolla all’altra. La stringo. Le stacco la testa»; il canarino schiacciato «con il
tacco delle scarpe»; i bachi carnosi «uccisi con il coltello, a pezzi»; «le strida dei
porci scannati; ognuno basta ad empire di sangue due secchi». Ma anche in Con
gli occhi chiusi, Ghisola, personaggio da ogni punto di vista esemplare, dopo
aver sottratto cinque passerotti a un nido e aver cercato goffamente di allevarli,

prova improvvisa voglia di ucciderli, «eccitata dal suo terrore»: e «schiacciò con
le dita la testa a tutti».
Questo significa che, anche da questo punto di vista, il verismo di base appare
ormai corroso da una impetuosa corrente decadente. Siamo a un passo da alcune
fondamentali caratteristiche della narrativa italiana degli anni ’20-’30 (cfr. cap.
III , par. 19. sgg.).
13. L’avanguardia.
Torniamo a un ambito di discorsi decisamente europeo. Il termine
«avanguardia», come tutti possono capire, ha un’origine di natura militare: sta a
designare quella parte dell’esercito che avanza prima del resto e affronta i primi
scontri col nemico. Già alla metà dell’Ottocento, dal linguaggio militare passò a
designare fenomeni culturali, letterari e artistici. Tra la fine del secolo e,
soprattutto, l’inizio di quello successivo, si definí «avanguardia» una serie di
tendenze che, nei vari campi espressivi, manifestarono la volontà di rottura piú
radicale nei confronti delle tradizioni linguistiche, stilistiche e tematiche
precedenti. Ma, nel Novecento, la parola ebbe un uso anche politico-ideologico:
per esempio, in ambito marxista e para-marxista, si definí avanguardia
l’«organizzazione» che precede le masse e dà loro «la linea». Cosí fu detto e
pensato come un’avanguardia il «partito» (sia di destra sia di sinistra). Si tratta,
come si può capire, di un movimento di immensa portata, per illustrare il quale
ci vorrebbero pagine e pagine. Mi limiterò ad alcuni grandi cenni illustrativi.
Anche il terreno, su cui l’avanguardia affonda le sue radici, è fatto di quel
complesso di motivazioni che potrebbero essere riassunte sommariamente sotto
titoli come antipositivismo, antinaturalismo, antimaterialismo, e in positivo,
sotto la spinta ad esaltare intuizioni e istinto contro logica. Il nome di Bergson
(cfr. supra, pp. cap. II , par. 3.1.) va a questo punto affiancato a Schopenhauer e
Nietzsche.
Poiché si tendeva spesso a identificare il predominio di ideologie
positivistiche ed evoluzionistiche con il predominio economico e politico della
borghesia, in molti scrittori anche precedenti l’avanguardia, l’antimaterialismo
tende a coincidere con l’antiborghesismo, dove la borghesia è un modo di vita,
una concezione del mondo, prima che una classe sociale e una forma del potere.
Nata sovente con connotazioni antidemocratiche e aristocraticheggianti, questa
volontà di lotta al sistema borghese assume poi, di volta in volta, caratteri

anarchici e libertari, a seconda dei casi, di destra e di sinistra, seguendo le
frequenti oscillazioni di una condizione, quella del lavoro artistico, che ha al suo
centro, com’è ovvio, non un preciso progetto di trasformazione sociale, ma
un’utopia estetica.
L’Ottocento, considerato per eccellenza il «secolo idiota» per il suo
ottimismo progressista, rappresenta la sintesi di questo insieme di miti negativi
dell’avanguardia. Il problema del rapporto con la tradizione si pone ovviamente,
da questo momento in poi, in modo del tutto diverso dal passato. La ribellione
nei confronti dei padri è parte organica dell’atteggiamento avanguardistico, e
non solo perché, com’è evidente, i padri coincidono con il complesso di miti
negativi che si sono fin qui illustrati. Il fatto è che la stessa possibilità della
ripetizione di moduli linguistici e formali è rifiutata. La mercificazione del
prodotto estetico centuplica la rapidità della fruizione, e la rapidità della
fruizione provoca un’analoga accelerazione nell’evoluzione stilistica. La lotta
contro l’accademia, condotta con una strategia d’urto provocatoria, deve tener
conto del fatto che l’effetto di shock è per sua natura breve e che solo un suo
reiterarsi e mutarsi frequente e costante può evitare di cadere in una nuova
Accademia. Il rifiuto del museo, luogo deputato dell’immortalamento pubblico
delle glorie artistiche divenute generali e comuni, significa poi, per un altro
verso, che l’arte va riproiettata nella vita, rigettando l’incapsulamento di una
divisione di ruoli che l’organizzazione capitalistica del lavoro consente e
favorisce (futurismo italiano, Majakovskij, ecc.).
Alcune caratteristiche comuni colpiscono.
Tutta l’avanguardia, ad esempio, è d’accordo sul fatto che il lavoro artistico è
«il dominio sconfinato della libera intuizione» (F. T. Marinetti), il prodotto di
una incondizionata attività immaginativa, dal momento che, «tra le tante
disgrazie di cui siamo eredi, bisogna riconoscere che ci è lasciata la massima
libertà dello spirito» (André Breton). Alcune componenti stilistiche essenziali
dell’avanguardia – il senso della velocità e del dinamismo; un certo, almeno
apparente, automatismo dei processi creativi; la tensione a liberarsi dai vincoli
espressivi e comunicativi tradizionali, in termini di grammatica e di sintassi del
linguaggio; l’invenzione inesauribile di nuovi strumenti, materiali, approcci e
punti di vista per la creazione artistica – fanno palese riferimento al fatto che
l’artista d’avanguardia, da qualunque punto parta, per quanto parziale e limitato,
vuol arrivare il piú rapidamente possibile alla conquista di un linguaggio totale.
Questo «linguaggio totale» s’esprime in due modi. In primo luogo, nel fatto

che letteratura, poesia, musica, creazione artistica tendono a corrispondersi, a
influenzarsi, a svolgere una ricerca sempre piú collegata (esiste cosí, ad esempio,
un’avanguardia «surrealista», che si manifesta con modi analoghi nella pittura,
nella poesia e nella musica).
In secondo luogo, nel fatto che le avanguardie sono tipicamente movimenti
internazionali e internazionalisti, nei quali s’attenua, pur perdurando, l’impronta
nazionale e s’accentuano gli aspetti comuni, per cosí dire, di una «fratellanza
artistica» che supera i confini dei diversi paesi (del resto, anche in campo
politico e sociale, le contemporanee avanguardie marxistico-socialiste si fecero
banditrici di un verbo fortemente internazionalista).
I principali movimenti d’avanguardia furono il cubismo (Picasso e Braque) in
Francia, l’espressionismo (Kirchner e Nolde) in Germania, e nel Nord Europa
(Munch), il cubofuturismo (Majakovskij, Malevič, Burliuk, Larionov,
Gončarova) in Russia. Negli anni ’20, dalle esperienze precedenti, nacquero il
dadaismo (T. Tzara) e il surrealismo (A. Breton), vivi soprattutto in Francia. In
Italia, il futurismo.
13.1. Il futurismo.
Siamo di fronte a un fenomeno per noi di grande importanza. Infatti, non è
stato detto ancora con chiarezza, ma, se ci si pensa un istante, non dovrebbe
essere difficile accettare l’angolo visuale per cui il futurismo è di fatto il primo
movimento letterario, artistico, intellettuale e culturale italiano destinato ad avere
una risonanza europea, anzi mondiale, dopo il XVII secolo: cioè, per intenderci,
dopo la crisi del barocco, inteso a sua volta come l’ultima manifestazione di
cultura letteraria e artistica italiana di rilevanza anche in quel caso europea. Al
tempo stesso, non è difficile neanche osservare che il futurismo italiano appare
un prodotto tipico di quel fecondo scambio di rapporti internazionali, culturali e
artistici, di cui abbiamo parlato. Forte, infatti, è il contributo francese su questa
esperienza (come dimostrano la formazione e la vicenda intellettuale del suo
massimo esponente, Filippo Tommaso Marinetti).
Forse non ci sarebbe bisogno di dirlo tanto è evidente. Tuttavia, va forse
osservato che l’ispirazione futurista è messa in movimento dal ruolo nuovo che
la «macchina» esercita in una società capitalistico-industriale all’inizio del suo
decollo mondiale. Il cambiamento è evidente nella sfera economica e sociale, ed
è connesso al grande sviluppo dell’industria in questa fase storica. Il futurismo
ne cattura le conseguenze anche sul piano della percezione, visiva e linguistica, e

dei meccanismi mentali. La «macchina» ci fa non solo vivere in modo diverso;
ma anche ci fa vedere e sentire in modo diverso.
Al futurismo non mancarono neanche in Italia precedenti di ordine culturale e
linguistico, in quella zona di confine tra positivismo e decadentismo che
costituisce di per sé l’incubatoio di tanta parte della letteratura italiana protonovecentesca. Il torinese Mario Morasso (1871-1938), nel volume La nuova
arma (1905), esalta la funzione del macchinismo industriale nella
determinazione della nuova società, e ne L’imperialismo artistico (1903)
teorizza la funzione degli intellettuali e degli artisti come ceto di dominio
(anticipando posizioni nazionalistiche, del tipo di quella di Corradini, e
futuriste). Gian Pietro Lucini (1867-1914), erede di una tradizione di
scapigliatura lombarda ribellistica e sovversiva, nelle poesie di Revolverate
(pubblicate nel 1909 con una «prefazione futurista» di Marinetti), applicò una
sua teoria del «verso libero», anticipatrice di molte soluzioni marinettiane, con
una abilità clownistica e funambolica che lo mette in flagrante e dichiarato
contrasto con la figura e l’opera di Gabriele D’Annunzio.
Filippo Tommaso Marinetti (1876-1944) aveva studiato in Francia,
laureandosi alla Sorbonne di Parigi. Fu amico intimo di Guillaume Apollinaire
(1890-1918), grande sostenitore delle tendenze avanguardistiche (scrisse a
favore del cubismo uno scritto rimasto celebre: Les peintres cubistes, 1913; ma
si pronunciò anche a favore del futurismo italiano); e autore di due raccolte di
versi, Alcools (1913) e Calligrammes [Calligrammi, 1918], in cui adottò forme
espressive assolutamente innovative e antitradizionali (anche dal punto di vista
grafico). In Italia, a Milano (che fu costantemente il suo centro operativo),
Marinetti diede vita alla rivista «Poesia», che doveva diventare punto di
riferimento per i «poètes incendiaires», i poeti futuristi, appunto.
Il 20 febbraio 1909 pubblicò in francese su «Le Figaro», importante
quotidiano di Parigi, il Manifeste initial du Futurisme, cui seguí nello stesso
anno il primo Manifesto politico del futurismo e nel 1912 il Manifesto tecnico
della letteratura futurista, pubblicato per la prima volta come introduzione
all’antologia I poeti futuristi.
Insieme con le idee e con le forme, cambiavano anche le procedure di
rapporto con il pubblico: i futuristi, infatti, organizzarono a sostegno delle loro
idee delle «serate futuriste» nei teatri della penisola, con intenti palesemente
provocatori, che finirono spesso con risse gigantesche.
Nei suoi scritti teorici Marinetti esaltava il macchinismo, la dissoluzione delle
forme tradizionali, la lotta contro l’arte da museo, l’autonomia del segno e della

parola, che, liberati dai vincoli delle sintassi logiche e veristiche, potevano
andarsene per proprio conto, associandosi sulla base di fulminanti analogie,
riproducendo l’attività pura del pensiero.
Il futurismo partí da queste premesse per portarle alle estreme conseguenze.
Connaturata a questo movimento era l’accettazione, anzi l’esaltazione piena e
quasi sfrenata (tanto panica da sembrar talvolta dannunziana) di alcuni dei
connotati piú caratteristici della civiltà moderna: la tecnica, il dinamismo
esasperato dei rapporti umani e verbali, la meccanicità e l’automaticità delle
associazioni, il taglio netto con i modi di espressione e di vita del passato.
In campo pittorico i risultati furono abbastanza eccezionali. Mi riferisco alle
esperienze di personalità come Carlo Carrà (1881-1966), Giacomo Balla (18711958) e, soprattutto, Umberto Boccioni (1882-1916). Antonio Sant’Elia (18881916) trasferí genialmente lo spirito del futurismo nel disegno e nella
progettazione architettonici.
In campo letterario i risultati furono piú modesti. Come s’è detto, aderirono al
futurismo, con la loro rivista «Lacerba», Papini, Soffici, Palazzeschi; e vi aderí
provvisoriamente Corrado Govoni (1884-1965). Si tratta, però, di «futuristi di
complemento», per i quali il movimento appariva come la semplice espressione
di una volontà indiscriminata di rottura con il passato e non come una poetica e
un gusto determinati.
Nei piú ortodossi (E. A. Butti, P. Buzzi e lo stesso Marinetti), appaiono
interessanti le ricerche di scomposizione del tessuto logico del discorso (le
cosiddette «parole in libertà» di Marinetti), con effetti notevoli sul piano delle
tecniche figurative (le «pagine» dei libri futuristi sono in un certo senso dei veri
e propri quadri) ma praticamente sterili come invenzione di un nuovo linguaggio
che fosse se non comunicativo per lo meno fortemente allusivo ed espressivo.
Risultati molto piú significativi raggiunse il futurismo in Russia, dove almeno
una personalità – quella di Vladimir Majakovskij – raggiunse livelli
internazionali.
Un altro motivo di riflessione potrebbe esser costituito dalle due diverse, anzi
opposte, vocazioni politiche assunte da queste varianti di un movimento, ispirato
ovunque dalle medesime caratteristiche di poetica e di gusto. In Russia, infatti, il
movimento futurista fu quasi interamente comunista (fino allo scontro estremo
con il potere staliniano: cfr. infra, cap. III , par. 9.1.); in Italia, quasi interamente
fascista. Una risposta potrebbe esser trovata probabilmente nella comune
ideologia antiborghese e, per molti versi, antiliberale: la quale, nelle diverse

condizioni politiche e sociali nazionali, poté piegare di volta in volta verso destra
o verso sinistra. Ma su questo torneremo.

L’italiano verso l’unificazione (1870-1923).

Quanti conoscevano e parlavano l’italiano all’indomani dell’Unità d’Italia?
I dati raccolti dagli studiosi confermano la testimonianza intuitiva dei maggiori intellettuali del tempo
circa una lingua «morta» fra i libri: solo circa 600 000 persone, non piú del 2,5 per cento della
cittadinanza, era «italofono», sapeva cioè l’italiano o per vie native (essendo nato in Toscana) o per
averlo a lungo studiato.
Il resto della popolazione parlava uno dei tanti dialetti della penisola, né bastava a superare questa
condizione l’aver fatto uno o due anni di scuola elementare. (Si ricordi che con l’unificazione
nazionale venne estesa a tutto il paese la Legge Casati, che prevedeva l’obbligo di due anni di scuola).

L’inadeguatezza della scuola.

Del resto la scuola funzionava poco e male, sia per la situazione di disordine e degrado in cui
versavano molti istituti scolastici, sia per l’ostilità di ampia parte del mondo contadino verso
l’istruzione obbligatoria. Questa sembrava infatti sottrarre al lavoro e all’economia domestica le forze
dei piú giovani, costringerli a un’attività ritenuta improduttiva. Si spiega pertanto come mai i livelli di
analfabetismo in Italia fossero cosí alti, rispetto ad altri paesi europei. Molte regioni – almeno stando
ai dati ufficiali – sfioravano il 75 per cento di analfabeti e qualche realtà, soprattutto nel Mezzogiorno,
arrivava addirittura al 90 per cento. Una situazione disastrosa, dunque, rispetto a nazioni (come la
Francia o il mondo germanico) in cui da tempo esisteva una politica volta all’istruzione almeno
elementare del popolo.
Come si è accennato altrove, le classi dirigenti postunitarie non seppero, in parte per mancanza di
fondi, in parte per precisa scelta antipopolare, fare della scuola lo strumento dell’apprendimento
dell’italiano come lingua comune.
Bisogna aspettare il primo decennio del Novecento, coi governi Giolitti, per assistere a una iniziativa
politica efficace verso l’istruzione di base. Fino ad allora, gli stessi programmi scolastici mantennero,
salvo brevi intermezzi di maggior liberalismo, una linea chiusamente conservatrice, che penalizzava la
lingua materna degli scolari (per la massima parte il dialetto) senza d’altra parte darsi gli strumenti per
un efficace insegnamento della lingua nazionale. Un’opera (al suo tempo) molto nota, come L’idioma
gentile di Edmondo De Amicis (autore del celeberrimo Libro Cuore) è chiara testimonianza di questo
atteggiamento mentale: il maestro coglie sulle labbra dei suoi allievi espressioni dialettali o forme di

italiano incrociate col dialetto, e le stigmatizza, mentre loda la «bocca fortunata» dell’alunno
fiorentino!

Primi passi verso gli italiani regionali.

Malgrado queste imponenti difficoltà, la conoscenza dell’italiano lentamente si allargò nei decenni
successivi all’Unità, cominciando a realizzare nei fatti quell’amalgama linguistico che grandi
intellettuali come Ascoli e Manzoni avevano solo ipotizzato. Proprio De Amicis, che non ne capiva la
novità e l’importanza, dava notizia dell’avvento di varietà regionali di italiano che rappresentavano il
primo grande compromesso fra lingua e dialetti. Per limitarci a qualche suo esempio lessicale, parole
come altana (terrazza), sgabello (comodino) in fatti (insomma) che lo scrittore presenta come grevi
venezianismi, gnola (seccatura), ubriaco patocco (fradicio) tipici del bolognese, il romanesco stranirsi
(stupirsi), il napoletano avvertirsene (accorgersene) ecc. erano parole perfettamente italiane quanto a
fonetica e morfologia, ma locali quanto a significato. E il fenomeno si ripeteva sul piano della sintassi
e della costruzione della frase, come accade ancor oggi. (Pensiamo al lombardo creder mica di, «non
credere…», al meridionale voglio essere spiegato, «voglio che mi si spieghi» ecc., anch’essi esempi
deamicisiani ancor oggi attuali). Come si verifica questo fenomeno?

Leve indirette di italianizzazione.

Gli studi degli ultimi quarant’anni, avviati da un famoso libro di Tullio De Mauro, hanno illustrato con
chiarezza che, mancando fonti dirette di italianizzazione (come avrebbe potuto essere la scuola),
ebbero una funzione essenziale di spinte indirette all’unificazione culturale e linguistica. Una prima
leva furono i processi di spostamento demografico. Con l’avvio della industrializzazione del paese
(concentrata nel Nord Italia) e insieme con l’accresciuta funzione delle città rispetto alle campagne
(che era tendenza generale), si assisté a uno spostamento consistente di famiglie dalla periferia verso
lo spazio urbano e dal Meridione verso il Settentrione. La ragione di questo spostamento era
squisitamente economica, finalizzata alla ricerca del lavoro e della sopravvivenza; ma i suoi effetti
furono notevoli anche dal punto di vista linguistico perché misero forzatamente in contatto strati
sociali differenti e di diversa estrazione etnico-linguistica. La necessità di interagire, nella vita di ogni
giorno, nel lavoro, negli uffici, con persone che parlavano un dialetto differente, obbligarono donne e
uomini a cercare un modo per capirsi: un modo pratico, informale, che fu trovato in un primo abbozzo
di lingua nazionale.
Accanto ai processi di conguagliamento demografico dovuti all’immigrazione interna, altri fattori
influirono sul comportamento linguistico delle masse popolari. L’emigrazione verso i paesi stranieri
(che interessò molti milioni di italiani) ebbe la paradossale conseguenza di far incontrare gli analfabeti

con la scrittura: bisognava saper leggere e scrivere per mantenere i rapporti con la lontana madrepatria,
ed ecco quindi che dagli emigrati in Argentina o in Venezuela arriva la raccomandazione di far
studiare i piú piccoli rimasti a casa, perché possano avviarsi a un futuro migliore. Importante fu anche
l’inizio della vita sindacale e politica, che negli anni Novanta dell’Ottocento vede la nascita dei
sindacati e partiti popolari e l’inizio di forme di propaganda e vita culturale associata a partire dal
basso: i temi politici e sindacali, i comizi, le assemblee divengono occasioni di contatto fra intellettuali
e popolo, e l’italiano s’impone come lingua comune, un po’ come stava accadendo in tanti uffici
pubblici, nella burocrazia e nell’esercito.
Proprio la vita militare giocò un ruolo decisivo, con la drammatica vicenda della guerra del 1914-18,
che portò a una leva di massa in direzione del basso popolo e costrinse milioni di figli di contadini a
dirigersi verso la frontiera, a contatto con giovani di ogni parte d’Italia. È in questo terribile scenario,
che costò la vita a un numero enorme di persone, che la lingua nazionale comincia davvero a
funzionare come mezzo di intercomprensione un po’ per tutti. Se l’italiano regionale era stato il frutto
della urbanizzazione, e aveva rappresentato un fenomeno soprattutto piccolo e medio-borghese,
l’italiano popolare fu il frutto di questa nuova stagione. Era una forma d’italiano condivisa da persone
aventi per madrelingua il dialetto, che però si sforzano di comunicare a piú alto livello: o perché
debbono farsi intendere da chi parla un dialetto diverso, o perché ha la necessità di scrivere alla
famiglia, e deve quindi dare una forma oggettiva al proprio modo di esprimersi. Come esempio
prendiamo un estratto da una lettera di un soldato (verosimilmente veneto) alla moglie:
Miacara mollie, o Giaricevutto la tua Cara dezideratta Lettera Conmolto piacere a sentire
che godette la buona salutte e gozi e un simile di me stesso Cara mollie i noto che lao
ricevutta che giero in lavoro per che alla dimenicha si labora fino alla una dopopranzo a
se ga la giornatta intira e vieni la posta e dice e qui Luigi D. e ti puoi in maginarti la mia
Consolazione e dicevo a sabatto di sera che vuol dire che mia mollie non scrivi e poi me
gomeso a scrivere una cartolina e ti dicho che non la o neanche in postata etc. (da L.
Spitzer, Lettere di prigionieri di guerra italiani, 1915-18, Boringhieri, Torino 1976, p.
68).
Si nota il possesso molto incerto delle convenzioni grafiche e ortografiche (maiuscole irrazionali,
punteggiatura assente, la h usata a sproposito), unitamente a uno stile ricalcato sul parlato (le
proposizioni si accumulano senza gerarchizzarsi, vi sono molti pleonasmi e mimesi del discorso
diretto). La grafia lascia affiorare il dialetto (mollie anziché moglie, con perdita dall’elemento palatale,
le s fra vocali si presentano come sonore – vedi dezideratta o gozi, «cosí» –; frequente è la tipica
costruzione veneta go + verbo – giero, a se ga la giornatta ecc.). Eppure il lettore non ha particolari
difficoltà nel capire il senso del brano: segno che lo scrivente è riuscito a uscire dai confini della sua
parlata locale e a trovare un codice di comunicazione di raggio piú esteso, che arriva fino a noi. È

questo, appunto, l’italiano di base popolare che si afferma nel nostro paese tra la fine dell’Ottocento e i
primi decenni del nuovo secolo.

Una didattica dall’italiano al dialetto; l’avvento del fascismo.

Come si è già accennato, pur nei suoi limiti, la scuola seppe esprimere tendenze al rinnovamento in
questo periodo cosí difficile, contrassegnato, nel suo insieme, dall’assenza di una politica nazionale di
alfabetizzazione. Meritano di essere ricordati, a questo proposito, gli insegnanti – una minoranza,
certo, ma non per questo meno significativi – che fra il 1870 e la fine del secolo provarono a mettere
in pratica i suggerimenti di Ascoli. Convinti che bisognasse gettare dei ponti fra il dialetto parlato
dagli alunni e la lingua nazionale, maestri dal nome oggi quasi dimenticato prepararono propri libri di
testo per l’insegnamento bilingue: raccolte di proverbi, canzoncine e storie popolari col testo a fronte
in traduzione italiana, esercizi di comparazione fra dialetto e lingua, in qualche caso vere e proprie
grammatiche del dialetto messe a raffronto con l’italiano, e perfino piccoli vocabolari. A titolo
d’esempio ricordiamo il Parallelo fra il dialetto bellunese rustico e la lingua italiana. Saggio di un
metodo di insegnare la lingua per mezzo dei dialetti nelle scuole elementari d’Italia di Giulio Nazari
(1873), un libricino che venne citato e portato ad es. da Ascoli in persona. Si trattava di vere e proprie
esperienze d’avanguardia, spesso osteggiate dai direttori didattici e da provveditori di orientamento
conservatore.
Lo spirito di queste iniziative venne raccolto negli anni della Grande Guerra da un grande filologo,
Ernesto Monaci (1844-1918), che promosse la realizzazione di cosidetti Manualetti intesi
all’insegnamento dell’italiano in relazione al dialetto. Il dialetto, spiegava Monaci, non è una «specie
degenerata dell’italiano», ma una realtà linguistica autonoma, da riconoscere e tutelare; insieme, è il
punto di partenza necessario per qualsiasi apprendimento della lingua nazionale, sia nelle zone di
frontiera (dove è piú forte la propaganda austriaca e bisogna dunque affermare l’importanza
dell’idioma comune) sia nella vita quotidiana di tutte le scuole. Illustri linguisti risposero all’appello di
Monaci e si diffuse quindi una cultura di questo incipiente liberalismo linguistico che avrebbe in
seguito attirato l’ostilità del fascismo. Il suo messaggio, che era stato quello di Ascoli, trovò anzi
appoggio in un grande pensatore e uomo di scuola, Giuseppe Lombardo Radice. Questi, nell’ultima
fase dell’epoca giolittiana, divenuto direttore generale per le scuole elementari del ministero della
Pubblica Istruzione, cercò di riformare radicalmente gli atteggiamenti linguistici della scuola
introducendo il concetto di «educazione linguistica», e ponendo a base dell’insegnamento il mondo
concreto del fanciullo, e in primo luogo il suo patrimonio linguistico. La concezione ascoliana «dal
dialetto alla lingua» trovava dunque una sua consacrazione ufficiale nei programmi didattici per le
scuole elementari pubblicati da Lombardo Radice nel 1923.
Poteva essere l’inizio di una fase nuova nella storia dell’insegnamento dell’italiano e dei rapporti della

lingua nazionale col dialetto. Fu invece solo l’ultimo atto di una stagione giunta all’epilogo: con la
marcia su Roma e l’avvento del regime fascista (fine 1922), ispirato a un rigido nazionalismo
linguistico, si chiudeva ogni spazio per l’educazione linguistica. I programmi del ’23 non poterono
tradursi in pratica per l’ostilità dei dirigenti scolastici, e lo stesso Lombardo Radice venne esautorato.
Di lí a pochi anni, nuovi indirizzi didattici proclamarono la rivincita della tenace «dialettofobia» della
scuola italiana.

14. La coscienza della crisi. Pirandello e Svevo.
Naturalmente non sarebbe una proposta critica seria quella che consistesse nel
considerare due autori diversissimi fra loro come Pirandello e Svevo con le
medesime categorie interpretative e arrivando ad analoghe valutazioni. Tuttavia,
in quelle loro diversità, qualcosa di comune esiste: ed è su questo che, per
cominciare, vogliamo attirare l’attenzione.
Innanzi tutto – e non è secondo me un’osservazione di poco conto – ambedue
appartengono a quella generazione degli anni ’60 sulla quale ci siamo soffermati
all’inizio di questo capitolo. Questo significa che arrivano al Novecento già
maturi, se non anziani: Pirandello ha trentatre anni, Svevo addirittura trentanove;
il primo ne ha quarantanove, quando presenta la prima opera teatrale (Pensaci
Giacomino, 1916); il secondo sessantadue, quando pubblica il suo capolavoro,
La coscienza di Zeno (1923).
Essi, dunque, attraversano i primi ribollenti quindici anni del secolo piú da
spettatori che da protagonisti: e, in quanto spettatori, il pubblico s’accorse di loro
molto meno di quanto avrebbero meritato (di Svevo non s’accorse per niente). In
sostanza, la grande fama arrivò per l’uno come per l’altro solo dopo la guerra.
Decisivo per loro fu invece lo straordinario decennio ’90, nel corso del quale,
come abbiamo visto, molte cose cambiarono e molte altre maturarono (cfr.
supra, pp. 116 sgg.). Lí si fissa in ognuno di loro una certa forma mentis, una
cifra mentale che si porteranno dietro tutta la vita. Ed è una cifra mentale sulla
quale pure noi abbiamo già ragionato: ma che in Pirandello e Svevo si manifesta
a un livello di consapevolezza enormemente superiore (anche rispetto ai due
«profeti» del decadentismo italiano, Pascoli e D’Annunzio, che invece la
«riflettono» e «amplificano»).
Come abbiamo detto piú volte, il decadentismo, pur presentando alcuni
fondamentali connotati comuni, si atteggia diversamente nei vari paesi europei.

In Italia esso, accanto ai filoni piú francamente idealistici, spiritualistici e
irrazionalistici, ne annovera uno ancora fortemente influenzato dal positivismo –
piú in particolare dal ragionamento scientista e psicologista del positivismo.
Svevo e Pirandello sono per età, formazione, convinzioni, uomini del tardopositivismo. In loro la maturazione e l’età (che, come abbiamo detto, non sono
da trascurare) non li portano mai ad abbracciare opinioni puramente idealistiche,
ma a quella che io chiamo una critica dall’interno del positivismo: una
corrosione sarcastica, per cosí dire, dei fondamenti obiettivi del reale e della
conoscenza, che restano tali, ma come un puro scheletro di nozioni e di
percezioni, di cui invece, con ossessiva insistenza, essi rovesciano
sistematicamente il senso, la portata e gli effetti.
Del resto, anche gli autori a cui essi appoggiarono di piú le loro rivoluzioni –
e cioè Bergson per Pirandello, Freud per Svevo – si erano mossi, piú che sul
versante idealistico, su quello di una piú attenta e, a rigor di termini, scientifica
investigazione dei dati del reale, piú propriamente della coscienza, attraverso cui
il reale è guardato e viene filtrato. Se poi i risultati delle loro riflessioni
comportavano il mettere in crisi le ingenue certezze della scienza materialistica
precedente, questo poteva non voler dire affatto che essi fossero meno scientifici
dei loro predecessori. Essi – come poi avrebbero fatto Pirandello e Svevo – si
erano limitati a guardare cosa c’era sotto o dietro la superficie delle cose,
scoprendo che spesso il senso nascosto, il senso profondo, contraddiceva e
smentiva quello apparente.
La definizione, dunque, che piú si adatta a ognuno dei due, sarebbe quella di
«positivisti critici». Questo spiega, probabilmente, le dure polemiche che
contrapposero Croce a Pirandello. E ha comunque a che fare con il livello di
consapevolezza, estremamente alto, ch’essi ebbero della crisi contemporanea.
Loro due, infatti, ci arrivavano dall’interno; mentre gli altri, se mai,
l’aggredivano, magari con grande violenza, dall’esterno, e perciò, in un certo
senso, la subivano, piú che conoscerla.
Di qualche altro elemento comune, tutt’altro che irrilevante, parleremo invece
in conclusione, quando i discorsi nel merito si saranno nel frattempo meglio
chiariti.
14.1. Luigi Pirandello.
Da molti punti di vista Luigi Pirandello continua la grande tradizione
siciliana, che era appena lí alle sue spalle (cfr. supra, cap. I , par. 14.2.4. sgg.), e

alla quale volle in piú occasioni riallacciarsi. E questo costituisce indubbiamente
un filone della sua riflessione critica e narrativa. Ma su questo terreno la sua
combinazione corrosiva agí potentemente, fino a modificarne del tutto la natura
originaria.
14.1.1. Elementi biografici. Era nato ad Agrigento (a quei tempi Girgenti) nel
1867: il padre, ex garibaldino, era proprietario di alcune zolfare (fonte di
sostentamento ma anche, al tempo stesso, d’infiniti fastidi e preoccupazioni).
Studiò alle Università di Palermo e di Roma; ma si laureò in Germania, a Bonn,
con una tesi di linguistica (sul dialetto agrigentino).
Cominciò a comporre versi (fortemente ispirati alla poesia di G. Carducci);
rientrato però a Roma, fu persuaso da L. Capuana a dedicarsi al romanzo e al
racconto. Del 1894 è la prima raccolta di novelle, Amori senza amore.
Nello stesso anno si sposa con M. A. Portulano, figlia d’un socio di suo
padre; e fra il ’93 e il ’99 ebbe i tre figli, Stefano, Lietta, Fausto. Di questi,
Fausto fu un eccellente pittore della «scuola romana» (anni ’30-’40) e Stefano
drammaturgo e sceneggiatore (collaborò con il padre). Dopo questo primo
periodo felice, il matrimonio fu funestato dalla follia crescente della moglie, che
rappresentò uno dei crucci della sua vita. Nel ’97 cominciò a insegnare stilistica
presso la facoltà di Magistero di Roma (dove sarebbe rimasto quindici anni).
L’attività intellettuale e letteraria di Pirandello si sviluppa in questi anni in tre
fondamentali direzioni: quella saggistica (L’umorismo e Arte e scienza, 1908);
quella novellistica (pubblicò numerose raccolte, che confluirono per la prima
volta nell’edizione delle Novelle per un anno, in 15 volumi, 1922-37); e quella
romanzesca (L’esclusa, 1901; Il fu Mattia Pascal, 1904; I vecchi e i giovani,
1909, in volume 1913; Quaderni di Serafino Gubbio operatore, 1916-17).
Gli anni della guerra furono rattristati dalle vicende militari del figlio Stefano,
a lungo prigioniero, e dall’aggravarsi delle condizioni mentali della moglie,
definitivamente internata nel 1919.
Sempre nel ’16 Pirandello mise in scena, con il famoso attore comico
siciliano Angelo Musco, Pensaci Giacomino!, inizio di una folgorante carriera
teatrale. Seguirono Liolà, in dialetto, e nel ’17 Il berretto a sonagli e La giara,
interpretati sempre da Musco. Tra il ’17 e il ’18, Cosí è (se vi pare), Il piacere
dell’onestà, Il giuoco delle parti, Ma non è una cosa seria. Nel 1921 i Sei
personaggi in cerca d’autore, opera capitale della sua produzione teatrale,
andarono in scena a Roma, con straordinario successo; l’anno successivo, Enrico
IV.

Pirandello ormai è divenuto un autore noto sul piano internazionale. Una
prima raccolta delle sue opere teatrali appare fra il ’18 e il ’21 con il titolo di
Maschere nude. Da quel momento fu spesso e a lungo fuori Italia per compiere
tournées con una sua compagnia che rappresentava le sue opere. In questo
periodo si legò sentimentalmente a una giovane attrice, Marta Abba.
Rappresentò ancora, nel ’29, Questa sera si recita a soggetto, e nel ’30, Come
tu mi vuoi; lasciò incompiuta la sua ultima opera, d’impianto decisamente
allegorico e di difficile interpretazione, sulla funzione dell’arte nella società
contemporanea, I giganti della Montagna.
Ricevette il Nobel nel 1934. Morí a Roma nel 1936. Nel testamento rifiutò i
funerali solenni e dispose che il corpo fosse cremato e le ceneri disperse sulla
campagna di Agrigento.
14.1.2. La produzione saggistica. Ci sono, negli scritti teorici di Pirandello,
due motivi polemici perennemente ricorrenti: quello contro la Retorica e quello
contro la Logica. La comunanza degli indirizzi sembrerebbe suggerire addirittura
qualche analogia con la riflessione di Michelstaedter, tanto piú che, esattamente
in questo scorcio di anni prima del 1910, li accomuna l’atteggiamento polemico
contro Aristotele, grande padre della Retorica e della Logica, e contro Croce,
dittatore dell’idealismo contemporaneo. Ma Michelstaedter si volge poi alla
ricerca dell’assoluto; mentre Pirandello scopre che il maggior nemico della
Retorica è «l’umorismo», cioè il gusto concreto della contraddizione e del
relativo; ovvero il «sentimento del contrario», che non è solo il comico, da cui
pure nasce (che è «avvertimento del contrario»), ma qualcosa di piú, la
consapevolezza dei meccanismi e delle stranezze che stanno dietro l’apparenza
delle cose.
Fissiamo dunque fin d’ora questo punto fermo nello sviluppo del pensiero
pirandelliano (con il saggio sull’umorismo, infatti, che è del 1908, siamo
all’incirca a metà del percorso che porta dal Fu Mattia Pascal all’inizio
dell’avventura teatrale). Osservando il «reale», secondo lui, si scopre che nulla
di ciò che appare è. Tra ciò che appare e ciò che è, si manifestano sempre uno
stacco e un distacco, una deformazione e un’incomprensione. Questo gioco, se
osservato superficialmente, fa ridere (e cioè: la prima «impressione» – per usare,
come vedremo subito dopo, una parola sua – è comica). Se invece si va piú in
profondità, si scoprirà che la stranezza, la bizzarria, la deformità possono anche
essere dolorose e, quindi, provocare nello spettatore sofferenza e partecipazione
(questa è la sfera dell’umorismo, che per l’appunto, come spesso accade nella

vita, non è del tutto né tragico né comico: è, insieme, un po’ dell’uno e un po’
dell’altro).
Un’analisi piú attenta alle categorie stesse usate da Pirandello nei suoi saggi
porta però a concludere che ai due concetti or ora richiamati – quelli che
definirei, anche letteralmente, «i concetti maiuscoli» – s’oppongono di solito due
concetti antitetici – «concetti minuscoli» – che esprimono la riduzione al livello
della concreta pratica creativa delle istanze d’organizzazione del linguaggio
contenute (ma solo in termini puramente teoretici) anche nella Retorica e nella
Logica. Questi due concetti positivi sono la «tecnica» e l’«intelletto». Con questi
l’arte non ha un rapporto contraddittorio, bensí profondamente partecipativo.
Infatti, «fantasia e logica [...] sono potenze antitetiche, non fantasia e
intelletto». Arte e scienza – per citare il titolo del suo stesso saggio – non sono
perciò fra loro incompatibili, a patto che la scienza nell’arte sia cosí spontanea
come spontanea è l’arte nella scienza. L’affermazione non è di poco rilievo, se si
pensa che, in questo modo, tutto il sistema della psicologia, che il crocianesimo
relegava sullo sfondo, viene integralmente recuperato e immesso nel circuito
creativo.
Soggettivismo e oggettivismo sono dunque, per Pirandello, due errori opposti
ed eguali. Non a caso egli rimprovera al naturalismo – da cui, non
dimentichiamolo, prende fortemente le distanze – lo stesso errore commesso da
Croce.
Dunque, se non è né soggettivismo né oggettivismo, se non è né idealismo né
naturalismo, l’arte deve essere una terza cosa, diversa sia dall’uno sia dall’altro,
o che, per meglio dire, tenga conto un po’ dell’uno e un po’ dell’altro:
L’arte [...] è creazione della forma, non intuizione del contenuto: e dunque è, se vogliamo
usare i termini del Croce, l’intuizione di una intuizione. Essa non è tutta in materia-forma,
come il Croce la vede, ma in materia-forma-materia.

Questo enunciato ha piú la «natura» di un modello semiologico che non di
una formulazione estetico-filosofica (e questo la dice lunga sul carattere non
astratto, ma puramente teorico, della riflessione di Pirandello, il quale, quando
esprime queste posizioni, pensa soprattutto al suo modo di «fare arte», di
«elaborare» e «scrivere finzioni»).
Forma = linguaggio-espressione; materia = meccanismo psichico; materiale
delle sensazioni = sentimento (impressione). Il «ciclo» artistico va da

un’emozione a un’emozione: non può arrestarsi nella frigidità della pura forma.
Infatti Pirandello cosí continua: «Tant’è vero che [l’arte] ridiventa impressione,
in base a cui prima l’autore la prova e poi il critico la giudica. L’impressione,
divenuta espressione (interna), bisogna che ridiventi impressione, materia
elaborata».
Questo significa, se non erro, che l’emozione con cui l’autore prova la propria
stessa arte e il critico poi la giudica, entra a far parte strettamente del processo di
creazione artistica: non è un momento della fruizione, è un momento di questa
concezione, sempre mobile e cangiante, del fatto estetico.
La conclusione è, dunque, che fra soggettivismo e oggettivismo, fra idealismo
e naturalismo, Pirandello fissa una sua e diversa posizione: un relativismo
assoluto, ma a base fortemente empirica, psichica, materialistica, e non
idealistica. Questo relativismo assoluto di Pirandello a me sembra una delle
creazioni piú originali a livello europeo di quel «positivismo critico» di cui
parlavamo all’inizio.
Se si afferra la «logica» contenuta in queste affermazioni, i suoi testi si
apriranno piú facilmente alla lettura.
14.1.3. Le teorie linguistiche. Colpisce che a gran parte della critica sia
sfuggito che il rovello di Pirandello sui «contenuti» si sia sempre accompagnato
a un lavorio altrettanto intenso sulla lingua (secondo quell’associazione di
fenomeni, di cui piú tardi Antonio Gramsci dirà che una «questione della lingua»
torna a manifestarsi ogni qual volta si verifica un passaggio di grande rilevanza
nelle nostre lettere [cfr. infra, cap. IV , par. 7.1. sgg.]). In numerosi saggi (Dopo
la lettura del «Mastro-don Gesualdo» del Verga, Soggettivismo ed oggettivismo
nell’arte narrativa, ecc.), Pirandello osserva che in Italia «i letterati non
conoscono altra lingua che quella dei libri; mentre gli illetterati continuano a
parlar quella a cui sono abituati, la provinciale; ossia i vari dialetti natali. [...] Ne
nasce quindi – prosegue Pirandello – un difetto di stile, una mancanza
d’individualità, di carattere storico, e una deficienza assoluta di colore storico in
una pagina di prosa». Colpisce l’acutezza, anche scientifica, anche
documentaria, di queste osservazioni, in un periodo di prosa narrativa spesso
sfocata e informe.
È questa una situazione in cui, come abbiamo noi stessi notato, esistevano
tutte le condizioni per un ritorno in grande all’uso del dialetto (cfr. supra, cap. II ,
par. 11. sgg.). E Pirandello fu a un passo, a mio giudizio, dal farne un uso
massiccio, soprattutto nel teatro (come dimostrano le sue prime esperienze).

È estremamente significativo che, cercando invece una lingua italiana
propria, Pirandello trovasse un riferimento preciso nelle teorie linguistiche di
Graziadio Ascoli (cfr. supra, cap. I , par. 10. sgg. e scheda succ.), che aveva
saputo evitare la contrapposizione secca fra una lingua letteraria completamente
artificiale e la subalternità, per dirla con lo stesso Pirandello, ai «vari dialetti
natali».
Scrive infatti Pirandello: «È certo altresí che, se ciascun dialetto ha un tipo
fonetico e morfologico e uno stampo sintattico particolare, tutti i dialetti italiani
hanno poi un fondo comune che dà anima e corpo alla lingua della nazione [...]
E non era questa in fondo la teoria dantesca del volgare che “in qualibet redolet
civitate, nec cubat in ulla?” [si manifesta in ogni città, ma non si ferma in
nessuna]» (anche qui colpisce il richiamo al De vulgari eloquentia di Dante: il
testo classico, in tutti i tempi, dell’anti-purismo e dell’anti-fiorentinismo).
Questa lingua, precisa appunto Pirandello, non piacerà ai puristi e ai
fiorentineggianti: ma è «la lingua che vive, nella quale – per dirla con l’Ascoli
[come si vede, la citazione è esplicita] – la proposta individuale, la creazione, il
rifiuto, la riforma, la diffusione, l’uso, sono avvenimenti ed effetti incessanti».
Se si pensa alla lingua letteraria di Pirandello – in apparenza media e
facilmente comunicabile, ma a guardar bene ricca e creativa, attenta a modellarsi
sulle situazioni, a rendere il piú possibile i giochi dell’espressione e del relativo
(come avevamo notato nel paragrafo precedente) – ci si può rendere conto di
quanto la consapevolezza teorica (in fondo, Pirandello era nato come linguista)
abbia contato nella costruzione di questa sua originale e inimitabile creazione
(cosí diversa dal pur amatissimo modello verghiano).
14.1.4. «Novelle per un anno». Di fronte all’imponente raccolta novellistica
di Luigi Pirandello, si è tentati di leggerla e interpretarla come un grande insieme
di «cartoni» predisposti per le opere maggiori, i romanzi e i testi teatrali.
In realtà, ci troviamo di fronte alla piú ampia e sistematica produzione di
«racconti brevi» dal nostro Rinascimento in poi: e la cosa va segnalata per la sua
eccezionalità e sistematicità. Come dice il titolo, l’autore avrebbe voluto
scriverne 365, una per ogni giorno dell’anno: cogliendo benissimo, al tempo
stesso, il senso delle relazioni esistenti con le grandi raccolte novellistiche del
passato. Scrisse infatti il Pirandello, nell’Avvertenza premessa al primo volume
della raccolta, apparso nel 1922:
Raccolgo in un sol corpo tutte le novelle pubblicate finora in parecchi volumi e tant’altre

ancora inedite, sotto il titolo Novelle per un anno, che può sembrar modesto e, al contrario, è
forse troppo ambizioso, se si pensa che per antica tradizione dalle notti o dalle giornate
s’intitolarono spesso altre raccolte del genere alcune delle quali famosissime.

Di fatto, le novelle sono poco piú di duecento e coprono circa cinquant’anni
della sua attività creativa. Nell’edizione definitiva, che è andata via via
crescendo fino alla data della morte, alcune di esse conservano all’interno i titoli
delle raccolte originarie; altre sono sistemate, per cosí dire, un po’ alla rinfusa.
Questo vuol dire che esse non sono state riordinate secondo un certo ordine, né
tematico né cronologico.
Dal punto di vista della durata narrativa, ce ne sono di lunghe e di corte, di
puramente descrittive e di fortemente dialogiche. Essendo state scritte in un
periodo cosí lungo di tempo, ci si potrebbe aspettare una varietà di forme e di
soluzioni stilistiche. Un’analisi diacronica dell’intero corpus non è stata mai
fatta, ma si direbbe che un’evoluzione molto marcata invece non ci sia:
Pirandello mantiene in modo abbastanza uniforme temi e soluzioni stilistiche.
Prese nel loro insieme, ci presentano una specie di grande catalogo dei principali
temi dell’ispirazione pirandelliana.
Colpisce, nelle novelle piú riuscite, l’attenzione ai tratti fisiognomici e alle
bizzarrie sia fisiche sia psicologiche dei personaggi:
si stringeva nelle spallucce, socchiudendo i grossi occhi ovati nel visetto olivigno, e stirava
penosamente il magro collo per spingere su e su, dall’angustia delle spalle cosí ristrette, la
punta del piccolo mento aguzzo» (Pena di vivere cosí).

In altri casi, la singolarità della situazione (d’origine indubbiamente tardoveristica) spinge a riflettere sulla natura estrema dei casi umani. In Tutt’e tre una
vecchia moglie, zotica e brutta, un’amante di lunga data e una giovane belloccia,
l’unica ad avergli dato un figlio, piangono insieme la scomparsa del loro uomo,
un delicato e raffinato barone, da tutte egualmente amato e riverito.
In Ciàula scopre la luna – una delle piú belle – un «caruso», discendente non
degenere del Rosso Malpelo verghiano, esce di notte dalla zolfara dove
praticamente vive recluso e scopre che c’è la luna in cielo, una luna grandissima
e argentea. Qui si coglie un altro aspetto del «sistema» pirandelliano:
l’emozione, e la gioia o il dolore (non importa se l’una o l’altro ai fini delle
conseguenze che ne scaturiscono), provati di fronte a quelle che, fatte le debite
proporzioni, sono per l’uno o per l’altro i grandi avvenimenti della vita: «E

Ciàula si mise a piangere, senza saperlo, senza volerlo, dal gran conforto, dalla
grande dolcezza che sentiva, nell’averla scoperta, mentr’ella saliva pel cielo, la
Luna, col suo ampio velo di luce, ignara dei monti, dei piani, delle valli che
rischiarava, ignara di lui, che pure per lei non aveva piú paura, né si sentiva piú
stanco, nella notte ora piena del suo stupore».
La citazione da Ciàula consente di cogliere un’altra corda, piú segreta e
nascosta, in Pirandello: quella poetica. In un autore considerato solitamente
arido e intellettualistico, l’osservazione potrà sembrare azzardata. In realtà, la
sostanza umana conta, e come, nel «sistema» pirandelliano: e quando s’esprime,
come in questo anche in molti altri casi (si pensi, ad esempio, per andare su un
versante quasi opposto, alle sofferenze dei Sei personaggi in cerca d’autore),
una vena di dolente, elegiaca contemplazione si fa strada ed emerge nel
meccanismo talvolta troppo secco e dialettico del ragionamento. Considerazioni
analoghe si potrebbero fare per altre bellissime novelle come Lumíe di Sicilia,
La vita nuda, La giara.
Da diverse di queste novelle scaturirono soggetti per i testi teatrali: La giara
stessa, per cominciare; Pensaci, Giacomino!; Questa sera si recita a soggetto
(da «Leonora, addio!»); Sei personaggi in cerca d’autore (da La tragedia di un
personaggio); Cosí è (se vi pare) (da La signora Frola e il signor Ponza, suo
genero). A conferma del carattere circolare dell’ispirazione pirandelliana, che
trasporta fedelmente i propri temi prediletti di genere in genere, cercandone ogni
volta l’applicazione migliore.
14.1.5. I romanzi. Sono tra i piú importanti del Novecento italiano. Pirandello
vi esplora in modi diversi le varie potenzialità e ambiguità dell’essere. Ne I
quaderni di Serafino Gubbio operatore (1915-16), il protagonista, operatore
presso la casa di produzioni cinematografiche Kosmograph (ossia: scrittura del
mondo, nome ovviamente simbolico e significativo), vive tutte le vicissitudini e
le sofferenze, che derivano dal processo di avanzata identificazione che egli
instaura con il mezzo meccanico, con cui il suo occhio finisce per coincidere.
Uno, nessuno e centomila (1925-26) descrive tutte le vicende d’un ricco
borghese di provincia, che, attraverso le progressive scomposizioni interiori
della sua personalità, si lascia andare, si degrada e finisce, ma finalmente
tranquillo e soddisfatto, in un ospizio per poveri.
14.1.5.1. «Il fu Mattia Pascal». Ma il capolavoro di Pirandello nel genere
resta Il fu Mattia Pascal (1904). È la storia di un poveraccio di provincia che,

creduto morto, preferisce non rivelarsi, cambia luogo di residenza, identità e
nome (si chiama Adriano Meis), sperimentando una nuova vita. Dopo una serie
di viaggi, si stabilisce a Roma, in una pensione, dove conosce una serie di buffi
personaggi e si lega sentimentalmente alla figlia del padrone di casa, che si
chiama anche lei Adriana (ed è ovviamente «il doppio» di lui). Scopre però a
poco a poco l’impossibilità della finzione e torna a casa, recuperando il suo vero
nome: «Mattia Pascal! Dall’altro mondo»; ma scoprendo che la moglie nel
frattempo s’è risposata con il suo migliore amico, Pomino. Non può essere piú,
dunque, né l’uno né l’altro, ma solo l’ombra di se stesso: e in questa scoperta
consiste, appunto, la rivoluzione pirandelliana riguardo al «senso» da attribuire
alle cose.
All’origine, dunque – e su questo non possono esserci dubbi – c’è una perdita
d’identità, spiegabile sostanzialmente con il disagio dell’esistenza. Uno non
vuole star piú nei suoi panni, cerca di uscirne. Una volta uscitone, scopre di non
potervi restare. Torna nei primi, ma scopre che non gli sono piú adatti. Il gioco
pirandelliano – tematico, strutturale e stilistico – comincia da qui.
L’oggettivismo veristico, che Pirandello riprende dalla tradizione regionale
siciliana e che è cosí ampiamente rappresentato nelle novelle, si fondava su una
convenzione generalmente riconosciuta, e cioè che il narrato fosse (o potesse
essere) vero. Per la verità, Giovanni Verga, nello stile, era andato assai al di là di
questo (noi ci siamo sforzati il piú possibile di dimostrarlo); ma il suo esempio
era rimasto isolato. Nel Fu Mattia Pascal Pirandello conserva, a parer nostro,
tale convenzione, ma sottoponendola a due condizioni, contraddittorie con essa
(e che, di conseguenza, in qualche modo, se non la negano, la mettono in grave
pericolo). La prima è che si narra come vera – e con i modi della verità – una
storia che fa di tutto per parer falsa, o per lo meno assai poco verosimile. La
seconda è che il personaggio narrato, che non a caso è anche il narratore, sa di
essere vero, ma fa di tutto per apparire inventato, ossia, poiché è lui stesso che si
narra, per inventarsi.
Pirandello stesso ha detto, e molti critici hanno ripetuto, che il valore delle
opere sue sta nel contrasto tra realtà e illusione, tra volto individuale e immagine
sociale di esso. Ciò è vero, ma insufficiente. Se ci si fermasse a questo,
Pirandello non sarebbe entrato nel novero degli inventori di macchine strutturali
cosí vistosamente nuove, al quale invece appartiene. Quello che bisogna
aggiungere è che non solo la realtà contrasta con l’illusione e l’illusione con la
realtà, ma l’illusione assume la parvenza della realtà e la realtà quella
dell’illusione, o meglio, la realtà non sa se è illusione o realtà, e l’illusione, con

un fremito nevrotico, prova l’angosciosa sensazione di non sapere piú che cosa
sia. Come è detto in quella ironica e forse involontaria parodia della chiusa
manzoniana dei Promessi sposi («il sugo di tutta la storia»), che sono le ultime
battute del Fu Mattia Pascal:
Abbiamo discusso a lungo insieme sui casi miei, e spesso io gli ho dichiarato di non saper
vedere che frutto se ne possa cavare. – Intanto questo – egli mi dice: – che fuori della legge e
fuori di quelle particolarità, liete o tristi che siano, per cui noi siamo, caro signor Pascal, non è
possibile vivere –. Ma io gli faccio osservare che non sono affatto rientrato né nella legge, né
nelle mie particolarità. Mia moglie è moglie di Pomino, e io non saprei proprio dire ch’io mi
sia.

Nel corso di un solo romanzo, dunque, una perdita d’identità si trasforma in
un’identità sospesa, un individuo entrato in crisi per motivi esistenziali, che alla
fin fine si potrebbero anche considerare normali, in un simulacro d’individuo, in
una larva, che esiste solo in quanto è stato, e d’altra parte è solo in quanto esiste:
«Ma voi, insomma, si può sapere chi siete? – Mi stringo nelle spalle, socchiudo
gli occhi, e gli rispondo: – Eh, caro mio... Io sono il fu Mattia Pascal».
Vediamo ora con quali modi questa acrobatica operazione si realizza.
Torniamo a concetti già enunciati sul piano teorico: ma ora li vediamo operanti
nella creazione di un modello artistico, di una finzione. Per molti versi, si tratta
di un modello comico. Ma è un comico che non s’accontenta di far ridere, o
sorridere. Infatti il riso del Fu Mattia Pascal è il frutto diretto, immediato, di una
operazione conoscitiva che non s’arresta all’apparenza delle cose. Cos’è la
«verità»? A questa domanda ormai non è piú possibile dare una risposta univoca:
l’irruzione della soggettività nei meccanismi della conoscenza è talmente forte
da scardinare qualsiasi certezza residua e, con la certezza epistemologica, la
tranquillità psicologica, il viver sereni e soddisfatti, che ne derivavano. Quel che
avviene nell’ordine della conoscenza si verifica esattamente nello stesso modo
nel campo delle passioni e dei sentimenti: il dramma si colora di ridicolo come
dal ridicolo si può scatenare il dramma; o, come dice Mattia stesso nel romanzo:
«Mi vidi, in quell’istante, attore di una tragedia che piú buffa non si sarebbe
potuta immaginare».
Una «tragedia buffa»! Non si sarebbe potuto inventare una definizione piú
calzante per il cosiddetto «umorismo» di quella che l’autore stesso in tal modo
conia. Vediamo ora con chiarezza che il «sentimento del contrario» non vuol
dire che questo: e cioè che le stranezze e le incoerenze della vita non possono

essere riportate a unità, né conoscitiva né comportamentale, ma debbono essere
vissute (e sofferte) nella loro irrimediabile contraddittorietà. Mattia Pascal di
fronte allo specchio: «Io che non avevo piú pane, quel che si dice pane, per il
giorno appresso, io con la barba tutta impastocchiata, il viso sgraffiato,
grondante non sapevo ancora se di sangue o di lagrime per il troppo ridere».
14.1.5.2. «I vecchi e i giovani». Qualche anno dopo, con I vecchi e i giovani
(1913), Pirandello torna a un impianto romanzesco piú tradizionale. Il
precedente immediato di questa sua opera sono infatti I Viceré di De Roberto. E
come quelli, anche questi sono un’indagine, spietata e dolorosa, della spinta
generosa impressa alla nazione del moto risorgimentale (sono gli anni dei Fasci
siciliani e delle dure repressioni crispine, degli scandali della Banca Romana e
dell’irrefrenabile corruttela del ceto politico dominante). Con piú spazio I vecchi
e i giovani meriterebbero una piú ampia trattazione. Sono infatti un documento
insigne – anche se dal punto di vista letterario non all’altezza del Fu Mattia
Pascal – di quello stato d’animo, che in quegli anni dilaga nell’opinione
pubblica e in modo particolare nel ceto intellettuale del paese. In Pirandello,
dunque, non mancava, e anche ad alto livello, la consapevolezza che esisteva
una dimensione storica della crisi, accanto a quella esistenziale. E forse tra le
due, scavando, qualche relazione si troverebbe.
14.1.6. «Maschere nude». Il termine «nudo» ricorre spesso in Pirandello. C’è,
ad esempio, una novella che s’intitola La vita nuda, che fa parte di una sezione
delle Novelle per un anno, che porta lo stesso titolo. Sta a significare: l’esistenza,
quand’è liberata dalle apparenze e dai colori superficiali, rivela la sua autentica
verità, che è spesso dolorosa.
In ogni macchina narrativa di Pirandello si manifesta la tentazione teatrale. La
scoperta, sebbene tardiva, del teatro invera questa tentazione, la rende operante.
Il gioco della finzione investe persino gli elementi basilari della finzione scenica:
nei Sei personaggi, gli attori, le «maschere», che impersonano personaggi usciti
dalla mano creativa dell’Autore, si liberano da questa soggezione, diventano
autonomi, vivono sul serio le loro sofferenze, i loro dolori, le loro ambizioni
frustrate e perdute.
Siamo agli anni estremi del nostro capitolo, di cui una manciata di drammi
pirandelliani rappresenta quasi una conclusione simbolica, il «senso» del periodo
espresso con linguaggio paradossale: Pensaci, Giacomino (1916); Cosí è (se vi

pare) (1917); Il gioco delle parti (1918); Sei personaggi in cerca d’autore
(1921); Enrico IV (1922).
Abbiamo parlato di Pirandello come di un inventore di macchine strutturali.
Intendevamo dire che, nel teatro, Pirandello non si limita a usare i personaggi
per diffondere la sua tematica. Anche questo punto, veramente, è importante,
perché se lo si mette in relazione con quanto abbiamo detto poc’anzi, si capisce
che l’esigenza di comunicazione piú diretta con il pubblico assicurata dal teatro
non nasce in lui per motivi estrinseci, ma perché la «discussione» su quei temi
culturali comuni andava fatta in pubblico, eliminando tutte le possibili
mediazioni.
Ma l’operazione è tanto meno meccanica in quanto comporta una
ristrutturazione del discorso stesso, che fa fare contemporaneamente un passo
avanti alla tematica. Eravamo rimasti all’identità sospesa, al personaggio che
non è piú crisalide e non è ancora, e non sarà mai farfalla (Pascal). In Sei
personaggi in cerca d’autore, non solo questa natura sospesa, larvale dei
personaggi viene spinta al massimo, ma lo sdoppiamento del reale viene reso
tridimensionale: non ci si accontenta piú di mostrare che la realtà non sa se è
illusione o realtà e l’illusione non sa piú cosa sia, ma realtà e illusione, ciascuna
con questo interno groviglio di angosce e di contraddizioni, vengono inserite in
un’iper-realtà, che però è anche un’iper-illusione, e cioè la convenzione teatrale,
affinché il dramma venga in ogni suo momento recitato due volte: nella finzione
dei personaggi e nella loro verità di esseri umani.
A questo punto la tematica è solo una componente del meccanismo. È vero
infatti che il meccanismo, come sempre del resto, scaturisce dalla tematica. Ma è
vero anche che la tematica pirandelliana è già di per sé, fin dall’inizio, piú un
meccanismo, una struttura, che una tematica vera e propria (tent’è vero che, su
questo piano, potremmo definirla persino banale). Il suo sviluppo logico, nella
sede piú appropriata, favorisce nella tematica l’emergenza degli elementi che fin
dall’inizio l’avevano piú originalmente caratterizzata. Questo non significa che,
in quanto esperienza teatrale strutturale, l’opera scenica di Pirandello non sia
ideologicamente identificabile: dovremo dire, se mai, che anche il filo del suo
pensiero a questo punto si chiarisce meglio. Però, l’aspetto significativo di
questa ideologia è che essa possa dar luogo a una struttura. E questa struttura, di
cui gli aspetti piú appariscenti ma non tutti strettamente essenziali sono i rapporti
maschera-volto, finzione scenica-realtà, persona-personaggio-attore, ha di per sé
il valore ideologico di una critica ai miti correnti, alle persuasioni occulte o
mascherate proprie della cultura di tutti.

14.1.7. Il «pirandellismo». Non par dubbio che il meccanismo messo in piedi
da Luigi Pirandello abbia colto alcuni «modi d’essere» e certe «forme di
relazione» che la complessa vita culturale e sociale del XX secolo portava celati
nel suo seno. Oltre le certezze e le sicurezze ottocentesche, si profila e progetta il
«mondo del relativo» (non solo in termini mentali, ma, come si potrebbe vedere
studiando altri campi, in termini fisici, biologici, naturali, e cosí via).
Il «pirandellismo» è la «maniera» che scaturisce dall’autentica scoperta di
Luigi Pirandello: il gioco verità-finzione, volto-maschera, apparenza-esistenza,
quando viene imitato, tradotto in molteplici modi (persino pubblicitari), eretto a
modello di comportamento e usato anche come giustificazione per la rinuncia
alla ricerca della verità (che importa cercarla, se non c’è?).
Innumerevoli narratori, uomini di teatro e di cinema e, talvolta, politici vi si
sono ricollegati per creare anche loro macchine illusionistiche di valore
oscillante, a seconda dei casi. Tutto il teatro italiano e occidentale ne fu a lungo
influenzato. Segno che l’anziano professore siciliano, educato in Germania,
aveva davvero colto nel segno.
14.2. Italo Svevo.
Alle singolarità già elencate, dovremmo aggiungerne per Italo Svevo almeno
altre due. Italo Svevo è uno pseudonimo: il nome vero dello scrittore era Ettore
Schmitz, figlio di Francesco, un benestante commerciante di origine ebraica
nella Trieste di fine Ottocento. Come nel caso di Michelstaedter, e forse ancor di
piú, le tre identità si sommavano e s’intrecciavano in lui: quella ebraica, quella
tedesca (linguistica e culturale) e quella italiana, fatta propria per libera scelta.
La scelta è da parte sua tanto piú significativa, in quanto gli studi del giovinetto
si fecero in gran parte in Germania, dove evidentemente la lingua d’obbligo era
il tedesco. Nello pseudonimo, che comparve per la prima volta con il romanzo
Una vita, ci tenne a farne risaltare almeno due: esso, infatti, sta né piú né meno
che a significare «italiano-tedesco». Può darsi che lo scrittore abbia voluto
rispecchiarvi anche la diversa origine dei due genitori: tedesca il padre, italiana
la madre.
Inoltre, Svevo non fu mai uno scrittore professionista, anche se in gioventú
aveva forse aspirato ad esserlo. La necessità e i casi della vita lo spinsero a
seguire la strada di suo padre e si occupò di commercio e di industria. Se
aggiungiamo l’appartatezza del centro culturale triestino, avremo il quadro di
una vocazione profondissima, tanto da avere sfidato tutte le circostanze

sfavorevoli, ma rimasta un fatto quasi privato, non di mestiere. La singolarità del
protagonista di quella che forse rappresenta l’avventura letteraria piú prestigiosa
del nostro primo Novecento è cosí disegnata. Sta a dimostrare che le vie della
letteratura – e in modo particolare della grande letteratura – sono infinite.
14.2.1. Elementi biografici. Era nato a Trieste nel 1861, quinto di otto fratelli.
Fino a diciassette anni studiò in un collegio bavarese, a Segnitz am Main, dove
affrontò la lettura dei classici tedeschi, Schiller, Körner, Heine e Goethe.
Tornato a Trieste, frequentò un istituto superiore a orientamento commerciale.
Nel 1880 il dissesto economico dell’azienda paterna lo costrinse ad accettare un
impiego presso la succursale triestina della Union Bank di Vienna.
Tentò la strada delle collaborazioni giornalistiche, pubblicò qualche racconto
e si occupò di teatro. Fra le recensioni è da segnalare quella a Mastro-don
Gesualdo di Verga.
Intorno al 1890 comincia ad attendere al suo primo romanzo, Una vita, in cui
confluiscono le esperienze spirituali e autobiografiche fin allora da lui compiute.
L’editore Treves, cui fu presentato, lo rifiutò; Svevo fu costretto a pubblicarlo
(1892) presso un editore minore di Trieste, e a proprie spese.
Nel 1896 sposa (con rito cattolico) Livia Veneziani, figlia di un facoltoso
industriale triestino. Coltiva in questa fase la lettura dei romanzieri francesi
contemporanei (Flaubert, Zola) e del filosofo tedesco Schopenhauer (cfr. vol. II,
pp. 580-81). Fra il 1892 e il 1896 aveva portato avanti l’elaborazione del suo
secondo romanzo, Senilità, come il primo d’impianto autobiografico. Lo
pubblica, prima a puntate sul quotidiano «L’indipendente», poi in volume nel
1898, presso lo stesso editore. La comparsa del romanzo fu pressoché totalmente
ignorata dalla critica ufficiale.
Ciò spinse Svevo ad abbandonare per molti anni la pratica della scrittura
letteraria.
Era entrato nel 1899 nella ditta del suocero, dove s’impegnò a fondo per poter
emergere nella sua delicata posizione. Viaggiò a lungo per affari in Austria,
Francia e Inghilterra.
Cosí descrive lo stesso Svevo questo periodo della sua vita in una lettera a E.
Rocca del 1927: «A 36 [in realtà 38] anni ebbi la fortuna di entrare in
un’impresa industriale della quale faccio parte tuttora. Fino allo scoppio della
guerra fui occupatissimo, specialmente dirigendo degli operai a Trieste, Murano
(Venezia) e Londra. Dato l’assoluto insuccesso di Una vita e Senilità risolsi di
rinunciare alla letteratura che evidentemente attenuava la mia capacità

commerciale e le poche ore libere le dedicai al violino pur d’impedirmi il sogno
letterario, e certo fu in seguito al lungo riposo che nel ’19 mi misi a scrivere La
coscienza che pubblicai nel ’23 [presso l’editore Cappelli di Bologna]».
In questa sintesi è detto quasi tutto, o per lo meno l’essenziale. La coscienza
di Zeno, a differenza dei primi due romanzi, incontrò subito un buon successo,
anche di livello internazionale (cfr. infra, cap. II , par. 14.2.6.).
Negli anni successivi, lo scrittore, lusingato e sedotto da quella riuscita,
scrisse e pubblicò vari racconti (Vino Generoso, 1927; Una burla riuscita,
1928); e intraprese la stesura di un romanzo, presumibilmente di ampie
proporzioni, intitolato Il Vecchione (di cui resta un frammento).
Tornando verso Trieste in automobile da una vacanza trascorsa in Valtellina,
Ettore Schmitz e sua moglie ebbero un incidente non grave, ma che influí
penosamente sulle già pesanti condizioni cardiache dello scrittore. L’agonia durò
meno di ventiquattr’ore. Secondo il racconto della moglie, pare che a un certo
punto il morente, impenitente fumatore (cfr. infra, cap. II , par. 14.2.2.) abbia
chiesto con un gesto una sigaretta a un nipote medico presente, che gliela rifiutò.
Lo scrittore, non venendo meno neanche in punto di morte alla sua proverbiale
ironia avrebbe commentato: «Questa sarebbe davvero l’ultima sigaretta».
Due ore dopo Ettore Schmitz, alias Italo Svevo, era spirato. Era il 13
settembre 1929.
14.2.2. «Inettitudine» e «senilità». Bisogna ammettere che le prime due
condizioni esistenziali con cui il giovane Svevo si misura – Una vita avrebbe
dovuto intitolarsi Un inetto – costituiscono nel loro insieme un programma
rivelatore (cfr. infra, cap. II , par. 14.2.5.). Se poi è vero, come sembra accertato,
che lo scrittore vi proietta modi di essere ed esperienze personali, se ne ricava un
quadro di grande interesse, che spinse la sua ombra lunga fino alla Coscienza.
Da un punto di vista tematico-stilistico, Una vita e Senilità rappresentano due
tipici prodotti tardo-naturalistici, che vanno a rimpinguare il profilo di quel ricco
e travagliato decennio ’90, sul quale ormai tante volte ci siamo soffermati. Sono
ambedue romanzi in terza persona, in cui risalta l’ambizione di descrivere un
protagonista (in ambedue i casi maschile) e una situazione. Ma in cui alla fine
quel che risalta di piú è la trasgressione rispetto ai modelli tradizionali. Se lo si
potesse dire in via negativa si definirebbe il loro autore un anti-D’Annunzio
esplicito, anche se non temerario, e quelle storie, nella loro voluta modestia e
banalità, tipicamente antidannunziane. Ma vediamo in piú qualche elemento
analitico.

Una vita è la storia di Alfonso Nitti, un giovane provinciale colto ma povero,
venuto in città a far fortuna. S’impiega presso una banca, e diviene l’amante
della figlia del proprietario, Annetta. La relazione però non ha futuro, anche
perché, oltre al carattere volubile e capriccioso della ragazza, Alfonso è
osteggiato da tutti quelli che lo circondano. Il sentimento dominante nel
protagonista è la solitudine, motivata da un disagio esistenziale, in parte
spiegabile con le sue penose condizioni sociali, in parte incardinato nel suo piú
profondo modo d’essere. Alla vigilia di un duello con il fratello di Annetta,
Federico, Alfonso preferisce uccidersi.
Senilità è la storia di Emilio Brentani, modesto impiegato con velleità
letterarie, il quale vive con la sorella Amalia, sfiorita e mediocre. Il protagonista
incontra Angiolina, bella ragazza del popolo, e ne diviene l’amante. L’elemento
sensuale nel romanzo è molto forte, e costituisce di per sé, piú o meno esplicito o
celato, uno dei Leitmotive dell’ispirazione sveviana. Balli, amico di Emilio, non
vorrebbe lasciarsi irretire da Angiolina, ma ne è profondamente attratto; al tempo
stesso, Amalia s’invaghisce di Balli. Preda dell’etere, devastata dalla passione
infelice, Amalia muore. Emilio e Angiolina consumano un’ultima notte d’amore:
dopo di che Emilio resta solo, finito ad appena trentacinque anni. Nel ricordo
confonde Amalia e Angiolina.
Dunque, non le storie di due sconfitti, ma, peggio, di due predestinati alla
sconfitta. Per giunta, di due figure mediocri: cui si contrappongono individualità
femminili di gran lunga dominanti, Annetta, la intelligente e colta borghese,
Angiolina, bella e vitale, dotata di una prorompente sanità. Anche qui si
potrebbe evocare un rapporto, ma antifrastico, con D’Annunzio: alla conclusione
del Piacere anche Andrea Sperelli è uno sconfitto, un vinto. Ma al ripiegamento
del superuomo, Svevo si limita a contrapporre le delusioni di un poveruomo
qualunque. Scrive di Brentani nella conclusione di Senilità:
Anni dopo egli s’incantò ad ammirare quel periodo della sua vita, il piú importante, il piú
luminoso. Ne visse come un vecchio del ricordo della gioventú. Nella sua mente di letterato
ozioso, Angiolina subí una metamorfosi strana. Conservò inalterata la sua bellezza, ma
acquistò anche tutte le qualità di Amalia, che morí in lei una seconda volta. Divenne triste,
sconsolatamente inerte, ed ebbe l’occhio limpido e intellettuale. E poi la vide dinanzi a sé
come su un altare, la personificazione del pensiero e del dolore e l’amò sempre, se amore è
ammirazione e desiderio. Ella rappresentava tutto quello di nobile ch’egli in quel periodo
avesse pensato e osservato.

Questa specie di sublimazione a posteriori di una sconfitta mediocre
rappresenta il punto d’arrivo della ricerca del primo Svevo. La mia tesi è che
l’abbandono della creazione letteraria da parte sua non fosse dovuta meno
all’insuccesso conseguito e agli obblighi professionali che alla consapevolezza
di non aver piú niente da dire in proposito, o, meglio, di non aver piú niente da
dire in proposito a quel modo.
Quando Svevo torna alla letteratura, ha acquisito due altre carte, fortemente
innovative, che cambiano pressoché tutto nel quadro: la coscienza e l’ironia.
14.2.3. La barriera dell’ironia. La coscienza di Zeno, scritto fra il ’19 e il ’23,
riprende alcuni dei temi precedenti. Per esempio, il protagonista si chiama Zeno
Cosini, che è come dire uno qualsiasi; e inoltre è anche lui, organicamente, e
quasi geneticamente, uno sconfitto: «Ed io, poi, a trent’anni, ero un uomo finito»
(il libro di Papini, col medesimo titolo, era uscito solo pochi anni prima).
Cambiano, però, tutte le coordinate del discorso. Il romanzo ha come
Prefazione una dichiarazione di un medico psicanalista, il quale spiega di aver
spinto il suo paziente (Zeno) a scrivere la propria «autobiografia» per motivi
terapeutici (anche se aggiunge che «gli studiosi di psico-analisi arricceranno il
naso a tanta novità»). Dal capitolo 2 (Preambolo), interviene dunque l’io
narrante, che racconta tutta la propria storia in prima persona. Seguono altri sei
capitoli, ognuno dei quali ruota intorno a un avvenimento capitale della sua vita:
Il fumo; La morte di mio padre; La storia del mio matrimonio; La moglie e
l’amante; Storia di un’associazione commerciale; Psicanalisi (che a sua volta si
sviluppa nel corso di quattro sedute, tra il maggio 1915 e il marzo 1916).
È prodigioso come in quest’opera si arrivi, con una disinvoltura che talvolta
può apparire eccessiva, e che è soltanto la leggerezza del grande scrittore, al
cuore di quella crisi di cui abbiamo tanto parlato.
La dolorosa consapevolezza pirandelliana dell’irrimediabilità della sofferenza
umana, che può assumere il piú delle volte l’aspetto, anch’esso sofferente, del
ridicolo e del grottesco, si stempera nella Coscienza di Zeno in un equanime,
ininterrotto, in fondo pacificante atteggiamento ironico. Una risata fragorosa e
dolente domina le giunture piú profonde del Fu Mattia Pascal. Nel flusso
sveviano della coscienza s’attenua sottilmente il conflitto con il reale, ancora
cosí aspro in Pirandello: Zeno Cosini deve piuttosto affrontare e fronteggiare le
contraddizioni con se stesso. Ma le proprie insufficienze, i propri limiti, la
propria inettitudine, le proprie debolezze e malattie (che sono altrettante forme

dell’inettitudine), persino i propri dolori, che non sono pochi, Zeno li sorveglia e
li governa con quest’arma a doppio taglio dello spirito, che è l’ironia. Non
dimentichiamo che per Svevo l’ironia è la forma stilistica dell’ipocrisia.
L’ipocrisia, dunque, che a sua volta è la forma dominante dei rapporti sociali,
istiga anch’essa a non prender le cose troppo sul serio, a velare gli scontri, le
disillusioni, i fallimenti, con una tinta attenuata, simile al colore che ha la
mediocrità abituale, anzi la normalità della vita.
L’inettitudine, sia pure involontariamente, porta alla fine da qualche parte, e
quando ci si arriva ci si placa, soddisfatti di questo curioso bene negativo, che la
nostra stessa capacità di agire e di decidere ci ha elargito. Per rendersene conto
basta seguire le strane evoluzioni attraverso cui Zeno, dopo aver desiderato di
sposare Ada e aver guardato, in seguito al rifiuto di quella, all’altra sorella,
Alberta, finisce per fidanzarsi con la terza, Augusta, con cui non avrebbe mai
pensato di farlo: «Mi porse la mano paffutella ch’io quasi istintivamente baciai.
Evidentemente non c’era piú la possibilità di fare altrimenti. Devo poi confessare
che in quel momento fui pervaso da una soddisfazione che mi allargò il petto.
Non avevo da risolvere niente, perché tutto era stato risolto. Questa era la vera
chiarezza».
Risuona in questo tratto della coscienza di Zeno l’eco delle parole con cui
l’autore (come abbiamo già visto) aveva definito la condizione psicologica di
Emilio Brentani alla fine della sua parabola esistenziale: «Divenne triste,
sconsolatamente inerte, ed ebbe l’occhio limpido e intellettuale». E viene alla
mente il ricordo dell’«indifferentismo» descritto qualche anno piú tardi da
Alberto Moravia, quando, ad esempio, lo scrittore parla della resa della giovane
Carla di fronte all’ineluttabilità di certe condizioni del reale: «Gli occhi le si
empirono di lacrime; tutti erano colpevoli e nessuno, ma ella era stanca di
esaminare se stessa e gli altri; non voleva perdonare, non voleva condannare, la
vita era quel che era, meglio accettarla che giudicarla, che la lasciassero in
pace».
Il ragionamento sulla vita è, come negli Indifferenti, centrale anche nella
Coscienza di Zeno. Ma alla cupezza di quelli si contrappone anche in questo
caso la leggerezza ironica di questa. L’assenza, anzi l’incapacità di giudizio, si
sublima in una sorte di disincantata contemplazione delle stranezze della vita,
una costruzione problematica e casuale, che nessuno può essere in grado di
dominare e orientare nel senso voluto. Il dolore c’è, e come, ma lo si può
guardare solo attraverso il prisma distanziante della bizzarria esistenziale.
La parola chiave sveviana piú importante in assoluto è infatti «originalità»,

«originale»: essa ricorre continuamente nei momenti decisivi del romanzo. Grida
Guido Speier, il cognato di Zeno: «La vita è ingiusta e dura!» Replica pacifico e
sardonico Zeno: «La vita non è né brutta né bella, ma è originale!» Piú avanti, di
nuovo Guido: «La vita è difficile […] ed è un gran conforto per me di avere
accanto un amico quale sei tu». E Zeno: «La vita non è difficile, ma è molto
originale» (ibid.). Piú distesamente: «Ma, piú che ci pensavo piú originale
trovavo la vita. E non occorreva mica venire dal di fuori per vederla messa
insieme in modo tanto bizzarro. Bastava ricordare tutto quello che noi uomini
dalla vita si è aspettato, per vederla tanto strana da arrivare alla conclusione che
forse l’uomo vi è stato messo dentro per errore e che non vi appartiene». «Tanto
bizzarro», «tanto strana»: ma l’inadeguatezza non viene dal confronto con le
circostanze esteriori. Viene dall’interno: dal sentimento di un’estraneità
irrimediabile, la cui angoscia può essere dominata solo allontanandola, fingendo
che non ci sia motivo di esserne addolorati piú di tanto.
L’ironia è la barriera, il confine e alla fin fine il vero carattere della coscienza
sveviana. E ironia vuol dire che mentre Zeno si realizza nella narrazione della
propria coscienza, egli non può smettere di guardarsi mentre si narra, come lo
scrittore non può smettere di guardarsi mentre scrive. A questa ironia io
attribuirei, assai piú che al metodo psicoanalitico grossolanamente ripreso, molti
dei famosi espedienti tecnici e dei caratteri stilistici nuovi della narrazione. Il
gioco di specchi e lo sdoppiamento dei piani, in cui essa essenzialmente consiste,
derivano dal fatto che lo scrittore non riesce a prendere e a far prendere del tutto
sul serio la cosa per lui enormemente seria che sta facendo, e Zeno Cosini, in
questo a lui del tutto simile, ha deciso che solo scherzando può descrivere i suoi
mali. L’ironia è, insomma, quel margine della coscienza che fa parte della
coscienza ma anche ne è al di fuori, che vive al suo interno ma è anche capace di
guardarla, di contemplarla, di giudicarla, di manipolarla, di metterla qui o lí
secondo capriccio o secondo logica: una supercoscienza, che è raccontata
anch’essa dalla prima, ma che al tempo stesso la guida e la sorveglia, senza
perderla mai d’occhio, perché forse ha timore che si disfreni.
14.2.4. Riso e lacrime. Torniamo alle considerazioni comuni sulle quali ci
eravamo lasciati qualche pagina addietro. È un dato di fatto che la «coscienza
della crisi», quand’è piú profonda – e Pirandello e Svevo sono lí a dimostrarlo –
si esprime in Italia in forma piú o meno comica. L’opera di due dei piú grandi
narratori del secondo Novecento italiano, Carlo Emilio Gadda e Italo Calvino

(cfr. infra, cap. V , par. 5. sgg. e cap. V , par. 15,3. sgg.), starebbe lí a confermarlo.
Il fenomeno è cosí costante e ripetuto che sembrerebbe alludere a una costante
antropologica del carattere italico. Forse che qui, in pieno Novecento, si ha una
conferma del fatto che la «cifra» mentale nazionale è comica e non tragica, come
ci era già accaduto di notare agli albori della letteratura moderna, fra Quattro e
Cinquecento (cfr. vol. I, pp. 459 sgg.)? Senza allargare troppo il discorso,
limitiamoci a constatarne la presenza anche quando il decadentismo corrode le
ultime certezze precedenti. Questa corrosione provoca il grottesco e il ridicolo, e
il grottesco e il ridicolo provocano il riso. È come se lo scrittore italiano,
consumato ormai totalmente il titanismo originario, arrivi alla maturità solo
scoprendosi pover’uomo, appena un poco piú in su, ma non diverso, dai
personaggi assolutamente normali, anzi decisamente mediocri, del suo
immaginario e dei suoi libri. D’Annunzio poteva ancora infilzare i suoi
superuomini sul letame fumante dei campi naturalistici. Ora, quasi
improvvisamente, l’Italia diventa la patria romanzesca di una miriade di
poveracci, che non possono avere una storia, se non esibendo continuamente i
limiti della propria condizione umana, psicologica, culturale. Al deciso
abbassamento, non sociologico ma psicologico ed esistenziale, della condizione
dei protagonisti – si pensi a Mattia Pascal e a Zeno Cosini, uomini piú che
comuni e proprio perciò, ma solo in senso altamente paradossale, eccezionali –
corrisponde la mediocrizzazione umoristica o grottesca dei punti di vista. Non
piú eroi – non piú tragedie – non piú drammi appassionati: ma la solita,
inguaribile, pietosa riscoperta che la vita umana non dà che sofferenze e
disillusioni e che perciò, piangendone, non si può al tempo stesso che riderne – e
riderne, al tempo stesso, significa ridere di sé, del Protagonista come del
Demiurgo, cioè dell’Autore, strettamente implicato con le storie e i personaggi
che racconta, e perciò anche lui trascinato nel gorgo di questa mediocrizzazione
assoluta: segno, si direbbe, che l’intreccio di riso e lacrime è una condizione
strutturale del romanzo italiano del Novecento o, per lo meno, di quello che si
sottrae agli schermi della produzione letteraria corrente, anche se elevata.
14.2.5. «Inettitudine» e «indifferenza». Un altro dato che colpisce è che con il
romanzo italiano moderno – e come tali leggo i due romanzi di Svevo e
Pirandello – entrano in campo prepotentemente nella nostra narrativa due
categorie, strettamente imparentate fra loro, che sono l’inettitudine (anche
inerzia) e l’indifferenza: storia di parole, che potrebbe diventare storia di uomini
e cose. La macchina romanzesca, spostando il punto di vista dall’osservazione

della realtà all’osservazione dello scarto fra la realtà e coscienza, richiede nuovi
tipi umani: nuovi tipi umani, in cui le condizioni di quella scissione si presentino
allo stadio piú duro. Il titolo originario del primo romanzo di Svevo, Una vita,
era (come abbiamo visto) Un inetto: ma anche Mattia Pascal (e lo si è troppo
poco notato) è un inetto. Lo dice lui stesso di sé (e per giunta in esordio, come
condizione fondativa di tutto il racconto che segue): «Ero inetto a tutto».
Non parliamo di Zeno. Solo se si è inetti, cioè privi di ogni capacità, si
diventa vuoti al punto giusto da poter accogliere ogni esperienza. La
conseguenza dell’«inettitudine» sul piano pratico è l’«indifferenza»
(decisamente piú visibile in Svevo che in Pirandello). Di «inerzia» (equivalente
di «inettitudine») e d’«indifferenza» sono tramati tutti i romanzi di Svevo, molto
di piú di quanto finora non si sia osservato: «Alfonso fu spaventato, ma dopo si
sentí soddisfatto di aver trovato il modo di dimostrare anche lui la sua
indifferenza»; «Da molti anni, dopo aver pubblicato un romanzo lodatissimo
dalla stampa cittadina, egli [Emilio Brentani] non aveva fatto nulla, per inerzia,
non per sfiducia»; «Io [Balli] non voglio approfittare del fatto che tu [Emilio]
fingi indifferenza»; la conclusione dell’opera (citata supra, p. 236), in cui
l’«inerzia» diviene il frutto intellettuale, in qualche modo elevato, delle passate
vicende e la cifra distintiva della memoria.
Nella Coscienza di Zeno, detto del protagonista: «Nella mia inerzia fui preso
dal desiderio di vedere Carla» e «Si capisce che, nella mia inerzia, la proposta di
quell’attività in compagnia di un amico, mi fosse simpatica». In ambedue i casi,
espressi con il medesimo stilema, altamente indiretto, e cioè «nella mia inerzia»,
l’«inerzia», un’attitudine della psiche intrinsecamente passiva e rinunciataria, è
messa paradossalmente alla base di scelte passionali e di desideri, che
sembrerebbero far parte di ben altra sfera della volizione umana: è, cioè,
un’attitudine attiva e partecipativa, la vera fonte delle scelte (com’è del resto in
tutta la storia di Zeno Cosini); detto della povera Ada, che rientra a Trieste dopo
aver trascorso un periodo di cura a Bologna: «se [Guido] avesse guardata meglio
in faccia la povera donna si sarebbe accorto che invece del nostro affetto essa
veniva consegnata alla nostra indifferenza».
Qui cade un’osservazione di grande valore storico. In campo europeo, infatti,
un autore tipicamente austro-ungarico come Robert Musil (1880-1947), farà del
suo personaggio Ulrich l’eroe protagonista del grande romanzo intitolato
L’uomo senza qualità (i cui primi due volumi apparvero nel 1930 e 1933):
evidentemente, anche questo è un motivo dominante della ricerca letteraria di
quel tempo e di quell’area geografico-storica.

Pare a me che «inettitudine», «inerzia», «indifferenza» siano le categorie con
cui l’Italia traduce e ammorbidisce – soprattutto nel triestino Svevo – la
perentoria indicazione musiliana dell’«uomo senza qualità»: il dispogliamento
mitteleuropeo di quanto nel protagonista è superfluo per arrivare piú
rigorosamente all’essenza e alla coscienza delle cose. Ma in Zeno Cosini manca
l’energia vitalistica di Ulrich, per quanto ormai orientata anche questa
all’astrazione assoluta: prevale invece il ripiegamento riflessivo, la rinuncia a
qualsiasi azione, anche quando assume anch’essa natura contemplativa. Forse in
Svevo – è un’ipotesi – Schopenhauer contava piú del Nietzsche musiliano, e
forse, a guardar bene, contava persino piú della lezione freudiana, destinata a
fungere piú che altro da contenitore della vicenda – una specie di aggiornamento
dell’espediente narrativo del manoscritto manzoniano, rivisto alla luce delle
nuove conoscenze scientifiche e psichiche. Abbiamo già ricordato il peso che le
categorie dell’«inerzia» e dell’«indifferenza» avranno negli sviluppi della
narrativa italiana successiva. Tuttavia, l’«indifferenza», questa sorta di
oblomovismo italiano, che in Svevo è una categoria dello spirito e una forma
della conoscenza, in Moravia si carica di espliciti connotati morali: diventa
puramente e semplicemente un impedimento all’azione, un rifiuto a giudicare,
un limite etico, una banale riprovazione. Qualcosa di molto piú restrittivo e
concettualmente limitato.
14.2.6. La fortuna della «Coscienza». Anche La coscienza era stata
pubblicata a spese dell’autore. E anche La coscienza fu accolta dapprima
dall’indifferenza della critica. Soltanto Silvio Benco, intellettuale triestino di
spicco, ne scrisse una recensione destinata a soddisfare lo sfortunato autore. Ma
Svevo inviò una copia del romanzo a James Joyce, che aveva conosciuto come
suo insegnante di lingua inglese a Trieste fra il 1906 e il 1907, e a cui s’era
legato d’amicizia (le incredibili combinazioni della storia). Con quelle
credenziali, il libro non poteva non piacere a Joyce, che lo raccomanda ad amici
inglesi e francesi. Nel gennaio 1924 un famoso letterato francese, Valéry
Larbaud, gli scrive per proporgli di pubblicare sulla rivista «Commerce» un
saggio di traduzione con una nota critica. Nel 1926 un altro francese, Benjamin
Crémieux, ne scrisse in maniera interessata ed elogiativa.
È la fine del’isolamento. Prima che il 1924 si concluda Eugenio Montale fa
apparire su «L’Esame» un articolo intitolato Omaggio a Italo Svevo. Parte da lí,
e dai saggi successivi di Giacomo Debenedetti, un lavorio critico che, anche in
Italia, non s’è mai arrestato (A. Leone De Castris, G. Luti, M. Lavagetto, e altri).

15. Verso la guerra.
Un’infinità di motivi, fra quelli che abbiamo elencato nelle pagine precedenti,
spinge da un certo punto in poi – in maniera si direbbe sempre piú inesorabile –
verso la partecipazione dell’Italia alla guerra. In un qualsiasi libro di scuola un
lettore accorto troverà sicuramente un’analisi piú circostanziata di tale processo.
Tuttavia, anche noi, per seguire le nostre consuetudini e non spezzare il filo del
discorso, daremo dei cenni sommari su questi drammatici avvenimenti: tenendo
conto del fatto che essi, forse proprio ora, interferiscono ancor di piú con le
vicende culturali e letterarie e persino con i destini individuali dei singoli artisti e
scrittori (le guerre non sono eventi da risparmiare chicchessia).
15.1. Crisi del sistema giolittiano.
È probabile che alla guerra si vada soprattutto perché il sistema politicosociale creato dallo statista piemontese, entra in crisi nella fase finale di questo
periodo: e viene a mancare cosí il principale supporto a una equilibrata politica
di pace.
Nel 1911 Giolitti aderisce, sebbene a malincuore, all’impresa che avrebbe
inglobato la Libia nello smunto e tardivo impero coloniale italiano (l’impresa, la
quale comportò una vera e propria guerra contro la Turchia, che, sebbene
formalmente, deteneva ancora il dominio su quella terra d’Africa, non fu esente
da violenze e atrocità da parte italiana). Nello stesso anno, egli promette il
suffragio universale, richiesto in modo particolare dalle forze politiche di
sinistra.
Ciò facendo, egli pensava, probabilmente, di venire incontro, da una parte,
alle richieste dei settori piú conservatori e nazionalistici dello schieramento
politico italiano; dall’altra, di continuare a mantenersi il consenso dei socialisti,
senza il quale il suo ministero si sarebbe sbilanciato verso destra. Ciò faceva
parte della sua tradizionale politica di equilibrio. Si vede bene ora, però, che
l’impresa di Libia non poteva non rafforzare le componenti bellicistiche ed
espansionistiche della politica, della cultura e dell’economia italiana (basti
pensare alla reboante Canzone d’oltremare, e alle altre contenute nella raccolta
Merope di Gabriele D’Annunzio, tutte scritte per l’occasione fra il 1911 e il ’12).
I nazionalisti, dopo un breve periodo d’incertezza, ne trassero spunto per
precisare e approfondire la loro tematica e i loro sforzi organizzativi. D’altra
parte, la pratica, ormai troppo insistita, della doppia politica, metteva in

difficoltà i socialisti, che vedevano sempre piú limitati i loro margini di manovra
ed erano alle prese con gravi problemi interni.
E infatti: nel 1912, il XIII Congresso nazionale del Psi, tenutosi a Reggio
Emilia fra il 7 e il 10 luglio, mette fine alla lunga prevalenza dei riformisti e
porta alla costituzione di una direzione formata esclusivamente da
«rivoluzionari». La mozione, intorno a cui si strinsero le forze antiriformiste
presenti nel partito, era stata presentata da Benito Mussolini, il quale, di lí a
pochi mesi, doveva diventare direttore dell’«Avanti!». Un gruppo di deputati
(Bissolati, Bonomi, Cabrini), espulso dal partito perché si era recato a
congratularsi con il re per uno scampato attentato, insieme con altri (un totale di
15 su 22), fondò un nuovo partito, il Partito socialista riformista italiano. Ciò
corrispondeva all’intento tenacemente perseguito da Giolitti di spaccare l’unità
del Partito socialista. Ma i benefici, che egli poté trarne per la sua politica,
furono assai scarsi. Il Psri restò un partito puramente parlamentare, senza seguito
fra le masse. Al tempo stesso, la scissione operata dai riformisti di destra
aggravò il marasma culturale e ideologico del socialismo italiano.
L’intransigentismo e il rivoluzionarismo non riescono a uscire dalla miscela
affrettata di parole d’ordine sovversive, di vecchia tradizione anarchica, di
blanquismo e di anarcosindacalismo. Mussolini, arrivato ai posti di massima
responsabilità all’interno del partito, si rende conto probabilmente dell’esigenza
di una revisione teorica del marxismo italiano, che vada al di là di un
volontarismo puro: la rivista «Utopia», da lui diretta (novembre 1913-dicembre
1914), avrebbe dovuto assolvere a un compito del genere.
Il suo accento batte particolarmente su due aspetti di quella che secondo lui
avrebbe dovuto essere la necessaria revisione del marxismo. Il primo consiste
nel convincimento che la coscienza teorica non basta a muovere le rivoluzioni:
«Le grandi masse chiamate a fondare il nuovo regno, hanno bisogno non tanto di
“sapere” quanto di “credere”… La Rivoluzione sociale non è uno schema
mentale o un calcolo, ma, prima di tutto, un atto di fede». Sono parole in cui
risuona, come abbiamo visto, il clima di un’intera età, dal neoidealismo di Croce
e Gentile al volontarismo della «Voce» e di «Lacerba».
Il secondo aspetto consiste nel rilievo assoluto conferito fin da questi anni da
Mussolini all’azione delle minoranze organizzate:
Per me il problema è qui: si tratta di opporre alla minoranza borghese una minoranza
socialista e rivoluzionaria… Noi dobbiamo creare in seno al proletariato una minoranza

abbastanza numerosa, abbastanza cosciente, abbastanza audace che al momento opportuno
possa sostituirsi alla minoranza borghese. L’enorme massa la seguirà e la subirà.

Restano invece totalmente nell’ombra, almeno per ora, i fini cui dovrebbe
tendere tale processo rivoluzionario. Non esiste per Mussolini una questione del
programma. Ne esiste una del metodo e un’altra degli strumenti; esiste,
fondamentalmente, una questione di mentalità:
Io mi sono, da qualche tempo, convinto che ciò che divide i partiti, non è già la tattica –
mutevole nello spazio e nel tempo – non è già il programma finalistico che – come dogma –
anch’esso soffre delle ingiurie della perennemente rinnovantesi realtà: ciò che divide i partiti
non è la tavola della legge, ma la loro mentalità.

Questo poteva significare una cosa sola: il primato in lui della politica pura,
la preminenza del problema della conquista del consenso su quello teorico, la
ricerca di una forza (identificata provvisoriamente nel socialismo) con cui
mettere in crisi l’aborrito sistema, l’estrema attenzione per i movimenti di massa
dell’opinione pubblica.
Sono tutte, come si vede, prese di posizione destinate ad anticipare il futuro:
in un certo senso, a preparare la guerra per poter meglio governare il dopoguerra.
Infine: nell’ottobre-novembre 1913 si tennero le prime elezioni a suffragio
universale (avevano diritto al voto circa 8 milioni di elettori, ma partecipò solo il
60 per cento, poco piú di 5 milioni).
Non ne uscirono, però, gli sconvolgimenti temuti. La grande massa degli
elettori cattolici venne convogliata – in seguito al patto Gentiloni (cfr. supra,
cap. II , par. 5.) – verso i candidati moderati dell’ampio e multiforme Partito
liberale. L’Estrema sinistra aumentò la propria rappresentanza, ma non in modo
preoccupante per il governo. Giolitti ottenne perciò di nuovo l’incarico per
formare il governo uscito dalle elezioni.
Tuttavia, la sua posizione s’era indebolita: sia a causa della prevalenza tra i
socialisti di tendenze massimaliste; sia a causa della prevalenza, nei settori
nazionalistici e moderati dell’opinione pubblica, di tendenze apertamente
antiliberali. Nel marzo dell’anno successivo (1914), Giolitti, in presenza di una
delle tante crisi parlamentari, nonostante avesse dalla sua una stragrande
maggioranza nella Camera dei deputati, preferí dimettersi, lasciando il posto ad
Antonio Salandra (1853-1931), anziano uomo politico meridionale, di

orientamento liberal-conservatore. Lo aveva fatto altre volte, di tirarsi indietro in
momenti di difficoltà, per tornare poi a prendere le redini del potere ad acque
chetate. Questa volta il percorso fu piú lungo e difficile.
15.2. Crisi del sistema idealistico.
Non vogliamo a viva forza riportare a coerenza tutti gli avvenimenti di un
determinato periodo, sia politici, sia sociali, sia culturali. Però confessiamo che
fa un certo effetto vedere che l’ultimo gabinetto Giolitti di questa fase cade nel
marzo del 1914, quando fra il novembre del 1913 e il gennaio dell’anno
successivo una forte polemica fra Benedetto Croce e Giovanni Gentile aveva
sancito, proprio sulle colonne della «Voce», la rottura dello schieramento
idealista in Italia e l’inizio di una complessa e anche confusa fase nuova della
ricerca. Alcuni degli aspetti di tale polemica sono importanti per comprendere il
senso di molte delle cose finora dette e degli accadimenti successivi.
Cos’era accaduto? Giovanni Gentile aveva pubblicato nel ’12 una memoria
intitolata L’atto del pensiero come atto puro (sviluppata poi nel 1916 in una
delle sue opere piú importanti, la Teoria generale dello spirito come atto puro).
In estrema sintesi: Gentile teorizzava l’unicità e l’autosufficienza dello spirito,
da cui derivava questa conseguenza inquietante, e cioè che ogni atto di pensiero
è per lui un fatto, ogni fatto un atto di pensiero in quanto prodotto di un soggetto
che pensa. Non è difficile scorgere la tendenza irrazionale contenuta in questa
impostazione.
Croce, da parte sua, riconferma invece nel corso della polemica che solo
tenendo ben presenti il principio della distinzione nell’unità si può avere un
concetto chiaro della storia, «che importa drammi delle forme spirituali l’una
alimentante l’altra e tutte insieme crescenti sopra se stesse, in quanto eterno
lavoro che passa dalla vita e dalla volontà all’immagine, dall’immagine al
pensiero, e dal pensiero di nuovo alla vita e alla volontà». Lo spirito, dunque, è
certamente uno, ma la sua attività è circolare. Per arrivare ad avere una visione
piena delle cose, bisogna distinguere tra vita e pensiero; e questo si può fare,
stabilendo una forma pratica, detta economica e distinta dall’etica, che consente
di vedere che «ciò che nella coscienza morale appare come male morale, fuori di
essa non è immorale, ma neppure morale, perché è la forma economica,
utilitaria, passionale dello spirito, che la moralità deve negare in sé e non può
negare se prima lo spirito non l’ha posta». La natura, quindi, è bensí risolta
totalmente nello spirito, ma non è in essa cancellata, dissolta, vanificata (come
invece accadeva nella nuova impostazione gentiliana).

Anche il neoidealismo italiano si biforca e divide di fronte alle difficili
situazioni (di fatto, ma anche di pensiero) maturate in quegli anni. Siccome
costruiamo il nostro discorso passaggio per passaggio, onde renderlo piú chiaro,
non ci sembra superfluo segnalare fin d’ora che anche questa distinzione avrà
una ricaduta nella situazione post-bellica: inclinando le distinzioni crociane
verso una difesa sempre piú rigorosa dell’idea liberale; e quelle gentiliane,
attraverso un’integrale assimilazione della teoria dello Stato etico, verso simpatie
autoritarie sempre piú pronunciate.
Anche questa spaccatura contribuí fortemente a mettere in crisi, come si può
capire, la situazione culturale precedente.
15.3. L’interventismo.
Il 28 luglio 1914 l’Austria-Ungheria dichiara guerra alla Serbia, in seguito
all’assassinio dell’arciduca Francesco Ferdinando, erede al trono, e della
consorte, avvenuto a Sarajevo un mese prima ad opera di uno studente bosniaco.
Ha inizio la (prima) Grande Guerra, o guerra mondiale.
L’Italia in quel momento fa ancora parte della Triplice Alleanza. Alcuni
politici della maggioranza liberale pensano in quel momento che si possa
approfittare dell’occasione per richiedere all’Austria, in via concordata e
amichevole, il passaggio all’Italia di alcuni territori italofoni ancora sotto il suo
dominio. Certi settori del nazionalismo italiano, pur essendo favorevoli in linea
di principio alla guerra, simpatizzano anch’essi con gli Imperi centrali, e in
modo particolare con la Germania.
Però, le carte si vanno rapidamente chiarendo. Il sentimento antiaustriaco,
molto forte, e il movimento irredentista, che preme per la liberazione delle terre
italiane oltre confine (Trento e Trieste, e le loro province), sono decisivi per
orientare il dibattito e lo scontro nei mesi successivi.
Le linee di divisione e contrapposizione riproducono fedelmente quelle già
emerse nel quinquennio precedente. Un lettore attento di queste nostre pagine
saprebbe ricostruirle da sé. Comunque, per la chiarezza del discorso, ecco il
quadro aggiornato.
Fra gli oppositori alla guerra troviamo Benedetto Croce, che era rimasto il piú
gravemente colpito dalla constatata impossibilità di mettere in piedi uno
schieramento d’intellettuali capaci di contare proprio in quanto al di fuori e al di
sopra delle parti e soffre in questi anni la fase piú grave del suo isolamento; il
Partito socialista, che interpreta l’animo delle grandi masse popolari senza
dubbio ostile all’intervento ma non ha forza di coordinazione né coesione interna

e soprattutto sconta la sua incapacità politica di spaccare il fronte borghese, che
invece, come abbiamo visto, è sempre piú nel suo complesso decisamente
antisocialista se non addirittura, in molti settori, antidemocratico e antipopolare;
i cattolici, anch’essi vicini alle masse popolari e soprattutto contadine,
profondamente estranee queste, come già sappiamo, al discorso bellico ed
espansionista delle classi dirigenti, ma privi di un’organizzazione politica
consolidata e legati alle incertezze della gerarchia ecclesiastica (è da segnalare,
tuttavia, che il nuovo papa, Benedetto XV, si espresse piú volte contro la guerra
e a favore della pace); Giolitti, infine, e i gruppi liberali intorno a lui, che
consideravano follia una guerra iniziata nella impreparazione dell’apparato
bellico e nella sostanziale indifferenza od ostilità delle masse, ma non avevano
piú la forza d’imporre alla stragrande maggioranza della borghesia interventista
il baratto con la solita mediocre politica di moderato progresso.
Dall’altra parte, sostanzialmente, stavano tutti gli altri, ognuno con la sua
motivazione. C’erano, ovviamente, D’Annunzio e i dannunziani, i quali nella
guerra cercavano, oltre che la gloria d’Italia, anche l’occasione della bella
avventura individuale, del grande gesto guerriero degno dell’uomo d’arme del
Rinascimento; e, ancor piú ovviamente, i nazionalisti, i quali costituivano per
vocazione la pattuglia d’assalto dell’interventismo e si trascinavano dietro
uomini come Prezzolini, ed avevano tra i loro fiancheggiatori Papini e Soffici,
che fecero di «Lacerba» l’organo di stampa piú violentemente favorevole
all’intervento; i futuristi, con Marinetti in testa, i quali esaltavano la guerra come
ginnastica etico-biologica e si auguravano che dal bagno di sangue che ne
sarebbe seguito uomini nuovi sarebbero nati, piú giovani, piú dinamici, piú
attivi, piú forti.
Accanto a questi, che erano, come dire, congenitamente orientati alla guerra,
altri alleati apparentemente meno ovvi: i socialisti riformisti di destra (Leonida
Bissolati, Ivanoe Bonomi) pensavano che la guerra avrebbe rafforzato il rapporto
sempre molto instabile fra masse popolari e classe dirigente; una parte dei
socialisti rivoluzionari di sinistra (con alla testa Benito Mussolini e
anarcosindacalisti come Alceste De Ambris ed Enrico Corridoni) sperava che la
guerra rappresentasse una salutare educazione alla violenza e alle armi e
preparasse favorevoli condizioni allo scoppio di una rivoluzione; i democratici
avanzati (come Salvemini), da una parte giustificavano ideologicamente la
guerra come continuazione e culmine del processo risorgimentale, dall’altra
supponevano che le grandi massi contadine, passive e inerti, cui non era bastato
il suffragio universale per diventare politicamente coscienti, sarebbero pervenute

alla maturità attraverso il sacrificio e la coesione creati dalla vita di caserma e di
trincea; gli irredentisti (come Cesare Battisti e Scipio Slataper) si battevano per il
ritorno alla madre patria delle loro terre natali; altri, infine, pur non
condividendo o apprezzando fino in fondo le ragioni politiche e sociali
dell’immane scontro, lo avvertivano comunque come un dovere morale e
insieme come un lasciarsi andare docilmente seguendo l’impulso dei piú e la
loro forza (come scrisse Renato Serra, nel suo Esame di coscienza di un
letterato, 1915, finito poco prima che l’autore trovasse la morte in battaglia: cfr.
infra, cap. II , par. 16.2.3.).
Lo scontro tra le diverse fazioni politiche e culturali assunse subito tonalità
estremamente violente e spesso volgari. A D’Annunzio si deve probabilmente
l’introduzione in Italia dell’ingiuria politica, che, appena rientrato dalla Francia,
portò su tutte le piazze delle principali città italiane, arrivando sino alla minaccia
fisica nei confronti degli avversari.
Ad opera di altri – per esempio dei fiorentini di «Lacerba» – viene
sbandierata l’equazione: «politica corrotta-disfattismo militare». E «L’idea
nazionale», organo del movimento nazionalista, sintetizza tutti questi
atteggiamenti con una chiarezza esemplare:
Il Parlamento è Giolitti; Giolitti è il Parlamento: il binomio della nostra vergogna. Questa è
la vecchia Italia. La vecchia Italia che ignora la nuova, la vera, la sacra Italia risorgente nella
storia e nell’avvenire… L’ignora appunto perché è Parlamento. Parlamento cioè la
falsificazione della Nazione… L’urto è mortale. O il Parlamento abbatterà la Nazione, e
riprenderà sul santo corpo palpitante di Lei il suo mestiere di lenone [ruffiano] per prostituirla
ancora allo straniero, o la Nazione rovescerà il Parlamento, spezzerà i banchi dei barattieri,
purificherà col ferro e col fuoco le alcove dei ruffiani; ed in faccia al mondo che aspetta
proclamerà la volontà della sua vita, la bellezza augusta della sua vita immortale.

Siccome l’articolo è del 15 maggio 1915, un confronto fra le date consentirà
di avere una percezione precisa del rapporto fra cause ed effetti in quel
tormentato momento.
Segnaliamo qui un dato che resterà permanente ancora per piú di un
decennio: una crisi culturale tende da questo momento in poi a diventare crisi di
sistema. È accaduto poche volte nella storia europea: e non è detto, come si è
visto ricostruendola a poco a poco, che si tratti di un fatto positivo (tuttavia, in
quanto è accaduto, lo registriamo e cerchiamo di spiegarlo).
Di fatto, la pressione interventista prevalse sulla resistenza pacifista. Non c’è

dubbio alcuno che la prima fosse piú decisa, coesa, organizzata e violenta della
seconda. Un Parlamento renitente ma debole fu piegato all’evento. E fu la
guerra.
16. La Grande Guerra.
L’Italia entra in guerra il 24 maggio 1915. A quella data l’Europa era già
devastata da dieci mesi di conflitto violento e sanguinoso. Rispetto a tutti i
conflitti precedenti, il nuovo fu caratterizzato dalla presenza di grandi masse
(milioni e milioni di soldati) e da un elevato quoziente tecnologico, frutto dello
sviluppo industriale degli ultimi decenni. La miscela di questi due elementi fu
esplosiva. Dopo le prime, grandi avanzate dell’esercito tedesco verso occidente,
in territorio francese e belga, quasi ovunque la guerra, da movimento, si
trasformò in guerra di posizione: e le trincee furono il luogo, sudicio, sporco e
rischioso, in cui essa fu in gran parte consumata. Uscire dalle trincee, e muovere
all’attacco – e grandi tentativi di spostare le forze e occupare territori furono
effettuati su ogni fronte – significò dare inizio a spaventosi massacri. Restarono
sul campo milioni di soldati; solo in Italia seicentomila.
Sui due fronti si collocavano le piú ricche e importanti nazioni europee
dell’epoca: da una parte, gli Imperi centrali, Germania e Austria; dall’altra,
Francia, Inghilterra e Russia, cui all’ultimo s’era aggiunta l’Italia (in base a un
trattato segreto, il patto di Londra dell’aprile 1915, in cui le si promettevano
ampi compensi territoriali nei suoi confini orientali, in Dalmazia e
nell’Adriatico).
16.1. La «guerra civile europea».
Per l’estensione delle forze in conflitto, per i sogni di potenza ed egemonia
coltivati, per gli odi nazionalistici da cui muoveva e per quelli che nel suo
svolgimento fu in grado di suscitare, non è illegittimo parlare dell’inizio di una
«guerra civile europea», destinata a durare trent’anni (1914-45). L’intero periodo
ne fu improntato: cambiarono i caratteri, le relazioni, gli obiettivi, gli stati
d’animo.
La «Belle Époque» – cioè la fase storica in cui l’Europa sembrava aver
raggiunto un solido, alto e comune livello di vita e di esperienze culturali –
sembra tramontare per sempre. Nello straordinario romanzo Der Zauberberg [La
montagna incantata], pubblicato da Thomas Mann nel 1924, il protagonista,

Hans Castorp, ha trascorso sette anni in un sanatorio per tubercolotici, passando
pressoché ogni giorno a discutere con i suoi interlocutori – ognuno dei quali
rappresenta un punto di vista diverso – sul destino dell’Europa, sulla cultura e
sui suoi fatti privati. Quando il conflitto esplode, Castorp potrebbe sottrarsene,
ma non vuole: e vi partecipa come milioni di altri suoi coetanei, tutti accomunati
dalla stessa inesorabile sorte. Prima di perdersi nell’ombra devastante di un
attacco alla baionetta, l’autore, Mann, lo coglie un’ultima volta mentre
fronteggia pressoché inerme la morte:
Cade. No, si è buttato ventre a terra, perché un cane infernale arriva ululando, una grossa
granata dirompente, un ributtante pan di zucchero dell’abisso. Giace con la faccia nel fango
freddo, le gambe divaricate, i piedi distorti, coi tacchi all’ingiú. Il prodotto di una scienza
abbrutita, carico del peggio, affonda nel terreno a trenta passi di fianco a lui come il diavolo in
persona, ed esplode laggiú con orrenda strapotenza, sollevando nell’aria una fontana, alta
come una casa, di terriccio, fuoco, fumo, piombo, e brani di carne umana. Là infatti stavano
coricati due amici, si erano buttati giú insieme nel pericolo: ora sono mischiati e scomparsi.

Chiamiamo in causa Thomas Mann, perché solo allargando lo sguardo
all’intero orizzonte europeo si può capire in quale misura e con quale intensità la
prima guerra mondiale abbia inciso nelle coscienze di almeno tre generazioni di
intellettuali e scrittori europei (quella che l’ha preparata, quella che l’ha fatta e
quella che ne ha subito le conseguenze).
Romanzi come Il fuoco (1916) del francese Henri Barbusse, Niente di nuovo
sul fronte occidentale (1929) del tedesco Erich Maria Remarque, Addio alle armi
(1929) dell’americano Ernest Hemingway, gli appunti e i racconti dedicati alla
guerra da parte del grande scrittore austriaco Robert Musil, la straordinaria
Marcia di Radetzky (1932) dell’ebreo absburgico Joseph Roth rappresentano lo
sfondo grandioso sul quale anche i nostri libri si dispongono e vanno letti e
capiti.
16.2. Il «fronte» italiano. Scene e cronache del massacro.
La varietà e le differenze di toni, atteggiamenti, reazioni, caratterizzano la
vera e propria moltitudine di testi italiani dedicati alla rievocazione della prima
Grande Guerra.
Il catalogo, ripeto, sarebbe sterminato. Mi limiterò dunque a indicare quegli
autori e quei testi, ai quali io, nel mio disegno interpretativo, attribuisco un
valore particolare. Giani Stuparich (1891-1961), triestino, volontario di guerra,

poi antifascista e resistente, ha dedicato all’atroce conflitto, nel quale perse
l’amatissimo fratello Carlo, sia memorie, come Colloqui con mio fratello (1925)
e Guerra del ’15 (Dal taccuino di un volontario) (1931), sia l’epico romanzo
Ritorneranno (1941), storia di una famiglia e di un’intera generazione di giovani
distrutte dall’immane evento bellico. Mario Puccini (1887-1957), marchigiano,
ha scritto diversi libri di ricordi, fra i quali spicca il drammatico Dal Carso al
Piave. La ritirata della III armata nelle note di un combattente (1918), e un
impressionante romanzo-verità, Il soldato Cola (1935), già apparso nel 1927 con
il titolo indubbiamente significativo di Cola, ritratto dell’italiano, in cui
tratteggia efficacemente, con modi che definirei veristico-verghiani, la figura di
un soldato semplice, un umile contadino toscano già padre di quattro figli, come
il vero eroe di quella guerra, le cui motivazioni ideali originarie s’erano perse
ben presto per strada ed era restata solo la modesta, tenace ubbidienza a un
dovere pressoché sconosciuto. Giovanni Comisso (1895-1969), veneto,
interventista e volontario, nel 1919 partecipe dell’impresa dannunziana di
Fiume, in Giorni di guerra (1931) descrive l’odissea di un gruppo di soldati, che
dopo Caporetto percorre un Veneto desolato dalla guerra. Paolo Monelli (18911984) attraversa in Le scarpe al sole (1921) – che recita nel sottotitolo: «cronaca
di gaie e tristi avventure di alpini di muli e di vino» – praticamente tutto il
periodo del conflitto, dal novembre 1915 alla fine della guerra, in compagnia
degli umili e forti eroi delle montagne, i mitici alpini, tema su cui tornerò piú
avanti.
Fra queste cronache e testimonianze dei soldati e degli ufficiali «comuni»
spicca senza dubbio Trincee (1924), che porta come sottotitolo: Confidenze di un
fante, di Carlo Salsa (1893-1962), di Alessandria, vissuto quasi sempre a
Milano. L’autore, in questo caso, non è un letterato di professione: il suo
obiettivo è il documento puro, la verità assoluta dell’esperienza. Con questo
elementare bagaglio di propositi alle spalle, Salsa ci dà la testimonianza senza
dubbio piú intensa e impressionante della vita di guerra, prima nelle trincee del
Carso e di Santa Maria, che dànno il titolo al libro, poi in un oscuro, durissimo
campo di prigionia in Austria (conformemente alla vicenda di Carlo Emilio
Gadda, di Bonaventura Tecchi e di tanti altri). Ma l’aspetto piú robusto e
traumatico del libro, ripeto, è la rappresentazione della vita mostruosa della
trincea, vita disumana, nel fango, sotto la pioggia, tra le lordure e la sporcizia,
nei precari intervalli tra un attacco frontale e l’altro, di cui tutti i protagonisti,

ufficiali o soldati che siano, sanno che non possono non concludersi in una
nuova falcidie di uomini.
Quel che resta, è la riduzione dell’umano alla sua condizione minimale di
sopravvivenza, vicina alla brutalità. La truppa, ormai, è «un gregge sfiduciato,
passivo», una «moltitudine», in cui «pare che i fermenti della giovinezza siano
stati flagellati e dispersi da una raffica d’inverno in questi uomini tristi che
sanno, che attendono, senza speranza»; che, quando si muovono in lunga fila per
i sentieri flagellati dal vento, «passano in silenzio, scollano a fatica i piedi dal
fango, corteo di miseria, di stanchezza, di patimento». Anche il paesaggio,
intorno, sembra aver riunificato in un solo abbraccio plastico la vita e la morte,
la terra circostante e la sporcizia umana:
Un camminamento, abbozzato da pochi sacchetti luridi, s’incide su per l’erta: qui allo
sbocco è un dilagare di cose sparse per ogni dove nel fango alto: sembra che per quella vena
sia colato dalla prima linea un rigagnolo continuo di immondizie e di rifiuti: casse sfondate,
sacchi ricolmi, marmitte, forme umane, affioranti nello stagno fangoso con strani gesti di
statue sommerse.

Accanto a questi, le testimonianze di coloro che, per esser stati, o per
apprestarsi ad essere, protagonisti della vita culturale del paese, meritano
un’attenzione piú particolare.
16.2.1. Filippo Tommaso Marinetti. A parte D’Annunzio, che però nella
guerra scrive poco (salvo le pagine del Notturno) e agisce molto, forse l’unico
intellettuale interventista che coniughi coerentemente il suo passato di polemista
al suo presente di combattente, anche chiamando in causa un opportuno corredo
di esaltazioni tecnologiche e di metamorfosi sessuali, è Filippo Tommaso
Marinetti, il quale, nell’Alcova d’acciaio (sottotitolo: Romanzo vissuto, 1921),
descrive le imprese compiute con la propria Autoblindata 74 nel periodo che va
dall’offensiva austriaca del giugno 1918 alla controffensiva finale italiana. Nelle
tonalità proprie del futurismo di guerra, che mescola l’esaltazione della virilità
con quella dell’impresa politico-patriottica, Marinetti descrive la frenesia
voluttuosa del congiungimento corpo-macchina, la quale ha, per giunta, lo scopo
sublimante di conseguire la sconfitta dell’odiato tedesco e la grandezza della
patria:
O Italia, o femmina bellissima, viva-morta-rinata, saggia-pazza, cento volte ferita e pur

tutta risanata, Italia dalle mille prostituzioni subite e dalle mille verginità stuprate ma rifiorite
con piú fascino di verde pensoso e di ombrie pudiche. Sono io, io il futurista che primo ti
libero il petto baciandolo col mio delirante amore! Cosmica fusione del mio corpo col tuo! Ti
sento, ti sento, ti sento! Ti prrrrendo, ti prrrrrendo, ti prrrrrendo!

Precedente immediato dello stile futuristico-bellicista di Marinetti era stato
Zang Tumb Tumb. Adrianopoli ottobre 1912. Parole in libertà (1914), scritto
dall’autore, dopo aver assistito di persona ai bombardamenti effettuati da truppe
bulgare sulla piazzaforte turca di Adrianopoli assediata. La riduzione degli
eventi, attraverso l’applicazione del principio della simultaneità, a un impasto
asintattico di colori, rumori, immagini, costituisce un esempio importante di
mimesi linguistica oggettivante, per cosí dire neutrale, degli eventi bellici.
16.2.2. Ardengo Soffici. Un altro scatenato sostenitore della guerra, il toscano
Ardengo Soffici, il quale aveva fatto prima della guerra, insieme con l’amico
Giovanni Papini, della rivista «Lacerba» uno degli organi piú intransigenti
dell’interventismo, lascia in Kobilek. Giornale di battaglia (1918) la
testimonianza della sua partecipazione, per un breve tratto, all’undicesima
battaglia dell’Isonzo (10-23 agosto 1917), svoltasi alle falde del monte, da cui il
libro prende il titolo. I toni s’incupiscono, le ferite e le sofferenze della guerra
arrivano in primo piano: eppure Soffici sembra non leggere, negli eventi tragici
che lo circondano, nessuna nuova lezione rispetto al pregiudizio politicoideologico in base al quale se n’era fatto sostenitore. L’aspetto vitalistico,
estetizzante, patriottico resta inequivocabilmente dominante.
16.2.3. Renato Serra. Per cogliere accenti nuovi bisogna scendere piú in
profondità o, se si vuole scaltrire il proprio punto di vista. Se si dovesse
individuare un confine ideale tra le esaltazioni retoriche e belliciste e una
considerazione e rappresentazione piú ravvicinata e realistica della guerra, io lo
fisserei nell’Esame di coscienza di un letterato, del cesenate Renato Serra
(pubblicato su «La Voce» il 30 aprile 1915, venne raccolto in volume nel corso
del medesimo anno dopo la morte dell’autore in battaglia davanti a Gorizia). Nel
libro – che è, ovviamente, piú che una descrizione, una confessione e, in qualche
modo, una rinunzia – il finissimo letterato (peraltro non ortodossamente vociano,
e questo conta molto) dichiara la propria oscura, irrazionale attrazione verso la
guerra, la quale può dare un senso anche alle vite che minacciano di appassire e
di fallire nella mediocrità del quotidiano, e al tempo stesso la propria

incoercibile, organica devozione alla letteratura, la quale è destinata a non
cambiare, perché «la guerra non cambia niente. Non migliora, non redime, non
cancella», «nell’universo morale». L’ambiguità serriana – questo difficile stare
in equilibrio tra le ragioni della cultura e quelle della vita, tra un rigoroso
controllo delle idee e dei sentimenti e la tentazione dell’impulso primitivo – fa
parte anch’essa della sensibilità di molti intellettuali, che furono soldati, soldati
di prima linea, combatterono e talvolta morirono, mentre il tarlo
dell’inquietudine continuava a roderli.
16.2.4. Piero Jahier. Ritroviamo qui il vociano Piero Jahier, interventista
democratico, seguace di Gaetano Salvemini, nella sua veste di volontario, nel
1915, come tenente degli alpini.
In Con me e con gli alpini (apparso frammentariamente tra il 1918 e il 1919, e
poi in volume solo nel 1943) piega la dura, spietata sofferenza della guerra alle
sue generose ragioni politiche e ideologiche. La parte piú autentica e piú bella
del libro – il quale si attiene a modalità stilistiche di tipo frammentistico, piú
poetiche che descrittive – consiste nella contemplazione affettuosa e solidale
dell’umanità povera e interiormente indifesa, di cui è formata l’umile truppa
alpina. Gli alpini, per le loro speciali origini regionali e per le caratteristiche
peculiari della guerra da essi combattuta, assursero presto, molto piú di altri
corpi speciali (non esiste, ad esempio, che io sappia, una letteratura dei
bersaglieri o degli arditi), a figure mitiche del conflitto (oltre a Jahier, ne
parlarono anche Gadda, Monelli; nella seconda guerra mondiale, ovviamente,
Revelli, Bedeschi, Rigoni Stern). Jahier, tuttavia, riduce il mito alle sue
dimensioni piú umane e rovescia o per lo meno arricchisce di nuove valenze il
rapporto gerarchico «ufficiale subalterno buono e comprensivo, capace di
ascoltare e dunque di un piú intelligente comando – truppa ignorante ma
traboccante di valori umani, di dedizione e di istintivo coraggio»: in questo
rapporto, l’ufficiale-intellettuale impara non meno di quanto insegni, e in tale
scambio reciproco, che solo la guerra poteva rivelare, si prefigura una
situazione politico-sociale, che solo il dopoguerra avrebbe potuto portare a
compimento (e che invece, come sappiamo, negò).
Ripeto: la verità di questo libro è piú poetica che documentaria, e la poesia,
come si sa, è sempre un po’ sublimazione del reale, e le sublimazioni
comportano necessariamente alcune rimozioni. Con me e con gli alpini è la
storia di una crescita, individuale e collettiva, che l’autore e i suoi soldati fanno

insieme. Quali che ne siano stati gli sbocchi pratici, la lezione dolorosa resta,
autentica e profonda.
16.2.5. Curzio Malaparte. Un tema ricorre ormai frequentemente nei nostri
scrittori di guerra: quello dell’ammutinamento (il rimedio estremo cui le truppe
ricorsero in condizioni di estremo disagio o di proclamato e inutile rischio). Ce
ne sono le tracce nel libro di Mario Mariani (romano, 1883-1951), ufficiale degli
alpini, volontario, Sott’la naja (1916), e nelle sue corrispondenze di guerra (Sulle
Alpi e sull’Isonzo, 1915; La neve rossa, 1916), e una vera e propria esaltazione
nel volume Viva Caporetto! (1921), poi diventato La rivolta dei santi maledetti
(1921) e infine, con l’aggiunta di un Ritratto delle cose d’Italia, degli eroi, del
popolo, degli avvenimenti, delle esperienze e inquietudini della nostra
generazione, 1923, di Curzio Malaparte (pseudonimo di Kurt Erich Suckert),
toscano (1898-1957), giovanissimo volontario di guerra in Francia con i
garibaldini nel 1914, poi soldato semplice e quindi ufficiale promosso sul campo
nel corso di tutta la guerra, in Italia e di nuovo in Francia (per il quale cfr. anche
infra, cap. III , par. 14.3. e cap. V , par. 10.). Malaparte nel suo libro assume, con
un’enfasi che, nonostante l’atteggiamento intenzionalmente aggressivo, tende a
diventare retorica, il punto di vista del «proletariato delle trincee», il popolo
della fanteria, che ha fatto la guerra in prima persona dall’inizio alla fine,
sopportando sacrifici, sofferenze, umiliazioni e morte, senza sapere perché ma
facendola: «Quando parlo di soldati, intendo i soldati di fanteria, i malvestiti, i
laceri, i sudici, i buffi e miserabili soldati di fanteria»; «I fanti sono il
proletariato dell’esercito, il rifiuto e il presidio delle altre armi, i paria della
nazione». Anche per Malaparte questo proletariato delle trincee aveva trovato un
asse, un punto di riferimento, nell’ufficialità subalterna; anche per lui l’alleanza
preludeva a qualcosa di nuovo nella storia italiana: «Quando parlo di soldati,
intendo i pazienti, i buoni, gli ignari soldati di fanteria […] raggruppati intorno
ai migliori elementi della piccola borghesia italiana». Ma la novità di Malaparte
è che egli scorge, nella rivolta dei fanti durante e dopo la rivolta di Caporetto,
l’embrione di una nuova coscienza di classe – dalla quale scaturisce una nuova
forma della lotta di classe, dei poveri contro i ricchi, degli umiliati contro i
predominanti, della ragione proletaria contro l’irrazionalità borghese.
È un discorso da cui, nonostante le apparenze, sarebbero potute nascere, come
vedremo, conseguenze molto contrastanti.
16.2.6. Emilio Lussu. Tutt’altro il tenore di Un anno sull’Altipiano (composto

tra il 1936 e il 1937, quando l’autore, politico antifascista, era ormai in esilio in
Francia, pubblicato per la prima volta nel 1938, e in Italia, ovviamente, nel
1945) del sardo Emilio Lussu (1890-1975), interventista e volontario – per
quanto il punto di partenza sia molto vicino a quello di Salsa, e cioè l’idea della
guerra come massacro, e degli «alti comandi» e degli «ufficiali di carriera» come
principali responsabili dell’eccidio italiano. Un anno sull’Altipiano è governato,
letterariamente, da una perfetta unità di tempo e di luogo: esso narra le azioni
svolte dalla leggendaria Brigata Sassari, formata quasi esclusivamente di sardi,
spostata dopo un anno di guerra dal fronte del Carso (Carlo Salsa: «C’era la
Brigata Sassari prima di noi, e con quella erano grattacapi per gli austriaci»),
sull’altipiano del Sette Comuni o di Asiago, piú esattamente nella zona che sta
tra Monte Fior e Monte Zebio, nel periodo che va dal giugno 1916 al luglio
1917. La «voce narrante» è quella dello stesso Lussu, valorosissimo ufficiale
della brigata, pluridecorato e promosso sul campo: questo dell’eroismo
individuale del protagonista, per quanto sfumato e collocato sullo sfondo, è un
motivo determinante per cogliere il clima epico del libro.
Anche per Lussu il criterio fondamentale vuol essere quello della «verità»: «Il
lettore non troverà, in questo libro, né il romanzo, né la storia. Sono ricordi
personali, riordinati alla meglio e limitati a un anno, fra i quattro di guerra ai
quali ho preso parte. Io non ho raccontato che quello che ho visto e mi ha
maggiormente colpito». E ancora: «Io mi sono spogliato anche della mia
esperienza successiva e ho rievocato la guerra cosí come noi l’abbiamo vissuta,
con le idee e i sentimenti di allora».
Il libro, però, a causa di una geniale inclinazione narrativa, che in Lussu
troverà altre cospicue manifestazioni (per esempio, Marcia su Roma e dintorni,
1933), è assai piú del documento puro e semplice che dichiara di essere. È
invece, probabilmente, il libro letterariamente piú costruito ed efficace che la
memoria del soldato italiano della prima guerra mondiale ci abbia lasciato. Un
anno sull’Altipiano è innanzi tutto un affascinante, felice racconto di guerra,
dove il massacro e le sofferenze non sono riusciti a cancellare l’epos atavico del
conflitto e dello scontro. Però, al tempo stesso, al gusto del gesto valente – di
origine ancestrale, suppongo: la «sardità» ha un gran peso nel carattere di Emilio
Lussu – s’intrecciano in maniera estremamente complessa altri fattori. Come
spesso accade nella tradizione, il racconto epico anche in questo caso si presenta
come un racconto di formazione: la ricerca di un obiettivo, che sempre sfugge, si
collega e coordina indistricabilmente con la storia delle esperienze interiori
dell’eroe, che nella tragedia cerca se stesso e, trovandosi, perdendosi e

ritrovandosi, delinea un cambiamento anche sostanziale della sua fisionomia.
Tutto ciò, comunque, sempre con cautela e discrezione estreme: poiché, avverte
sempre Lussu, «non si tratta […] di un lavoro a tesi», ma solo di «una
testimonianza italiana della Grande Guerra».
Vorrei concludere questo lungo e, nei suoi contenuti, terribile capitolo con
una testimonianza, che apre un orizzonte diverso, rivela, nel «grande massacro»,
la persistenza di punti di vista contrari, anzi opposti, a quelli dominanti.
Di estrema importanza, nel gioco squisitamente letterario di Un anno
sull’Altipiano, è la questione del «fuoco dell’osservazione». Tutte le volte che
Lussu focalizza lo sguardo su un punto di osservazione ravvicinato, la sua
visione si fa piú intensa, lucida, precisa. Ciò è vero soprattutto in termini di
tecnica narrativa: a tale scelta si possono far risalire i risultati letterariamente piú
avvincenti del libro. Ma tale tecnica ha anche una sua valenza etica, psicologica.
Ciò che si osserva da molto vicino, cambia aspetto: e può accadere che un
nemico torni ad essere un uomo. È quanto accade in un episodio da questo punto
di vista culminante del libro. Lussu e un suo caporale sono riusciti a raggiungere
una zona del terreno da cui si domina in maniera inconsuetamente ravvicinata la
trincea nemica (cap. XIX ). Vi compare un giovane ufficiale austriaco, inerme e
del tutto inconsapevole di quello sguardo nemico che lo osserva. Lussu
imbraccia il fucile e lo mira: ma una serie di piccoli avvenimenti tende a
procrastinare il semplice atto di abbassare il dito sul grilletto. Per esempio:
l’ufficiale austriaco si accende una sigaretta e fuma; Lussu prova il desiderio di
fare altrettanto. A poco a poco, sul senso del dovere – lo stesso che ha spinto
tante volte Lussu a uccidere e ancora piú spesso a ordinare di uccidere – prevale
un altro tipo di sentimento. L’etica della guerra come caccia grossa non resiste a
questa visione da vicino dell’oggetto umano da distruggere, da cancellare. Nelle
pieghe dell’orrendo massacro riaffiora un’etica piú alta, e volta al futuro piú di
quella:
Avevo di fronte un uomo. Un uomo! Un uomo! Ne distinguevo gli occhi e i tratti del viso.
La luce dell’alba si faceva piú chiara ed il sole si annunziava dietro la cima dei monti. Tirare
cosí, a pochi passi, su un uomo… come un cinghiale!... Fare la guerra è una cosa, uccidere un
uomo è un’altra cosa. Uccidere un uomo, cosí, è assassinare un uomo.

Il capitano Lussu chiede allora al suo caporale di compiere l’atto che a lui
ripugna: delega cioè al subalterno, un po’ irragionevolmente, l’assassinio
dell’austriaco. Anche il caporale rinuncia però a farlo: vuol dire che il

sentimento provato dal capitano Lussu può essere provato da chiunque, anche
dall’anima piú semplice e primitiva. Ma Lussu non dice e non commenta: si
limita a registrare anche questa volta l’evento, con la straordinaria, tragica
impassibilità che lo contraddistingue.
17. Nota bibliografica.
Valgono per questo capitolo molti dei titoli citati nella bibliografia del capitolo precedente: ad esempio,
E. Ragionieri, D. Mack Smith, B. Croce, G. Volpe, ecc.; di G. CANDELORO si veda Storia dell’Italia
moderna, VII. La crisi di fine secolo e l’età giolittiana (1896-1914), Feltrinelli, Milano 1974, e, per la storia
della cultura, A. ASOR ROSA , La cultura, in Storia d’Italia, IV/2. Dall’Unità a oggi, Einaudi, Torino 1975.
Di G. GIOLITTI bisognerebbe leggere le Memorie della mia vita, Garzanti, Milano 1982 (con una
presentazione di O. Malagodi dell’ottobre 1922). Cfr. inoltre: G. CAROCCI , Giolitti e l’età giolittiana,
Einaudi, Torino 1971 (ottava edizione); G. SPADOLINI , Giolitti e i cattolici, Mondadori, Milano 1994
(nuova edizione).
Sulle lotte sindacali e sociali si veda G. PROCACCI , La lotta di classe in Italia agli inizi del secolo XX ,
Editori Riuniti, Roma 1972.
Sulla dibattuta affermazione delle nuove teorie politiche e sociologiche: E. A. ALBERTONI , Gaetano
Mosca. Storia di una dottrina politica. Formazione e interpretazione, Giuffré, Milano 1978; E. RIPEPE , Le
origini della teoria della classe politica, Giuffré, Milano 1971; ID. , Gli elitisti italiani, I. Mosca, Pareto,
Michels; II. Gobetti, Burzio, Dorso, Pacini, Pisa 1974; e, soprattutto, N. BOBBIO , Saggi sulla scienza
politica in Italia, Laterza, Bari 1971.
Per le posizioni nazionaliste cfr. E. CORRADINI , Scritti e discorsi (1901-1914), a cura di L. Strappini,
Einaudi, Torino 1980 (con ampia e argomentata introduzione). Per un’esposizione sistematica
dell’ideologia nazionalista cfr. F. GAETA , Nazionalismo italiano, Edizioni Scientifiche Italiane, Napoli
1965; e per il rapporto con la genesi del fascismo, E. GENTILE , Le origini dell’ideologia fascista (19181925), Laterza, Bari 1975.
Il quadro letterario e culturale europeo è di una tale ricchezza e complessità da rendere pressoché
impossibile ogni circostanziato riferimento. Mi limiterei a poche indicazioni, di carattere anche personale,
che hanno il valore di pure e semplici suggestioni: A. ASOR ROSA , Thomas Mann o dell’ambiguità
borghese, De Donato, Bari 1971; M. CACCIARI , Krisis. Saggio sulla crisi del pensiero negativo da
Nietzsche a Wittgenstein, Feltrinelli, Milano 1976; A. ASOR ROSA , Per un’interpretazione del Novecento, in
Mappe della letteratura europea e mediterranea, vol. III, citato supra, p. 123, ora in ID. , Novecento primo,
secondo e terzo, Sansoni, Firenze 2004.
Se poi si estendessero la ricerca e l’analisi anche alle altre forme contemporanee di espressività, dalla
storia dell’arte alla musica, il quadro della «crisi» risulterebbe ancora piú evidente. Basti pensare alla

produzione musicale di G. Mahler (in particolare alle Sinfonie Quinta, Sesta e Settima) per rendersene
conto: cfr. il bellissimo S. SABLICH , Il Novecento. Dalla «generazione dell’80» a oggi, in Parole e musica,
Letteratura italiana, VI. Teatro, musica, tradizione dei classici, Einaudi, Torino 1986. Aprirono una nuova
prospettiva di studi gli splendidi libri di C. MAGRIS , Il mito absburgico nella letteratura austriaca moderna,
Einaudi, Torino 1963, e Lontano da dove, Joseph Roth e la tradizione ebraico-orientale, Einaudi, Torino
1971. Colgo l’occasione per ricordare il contributo dato alla ridefinizione di questo snodo storico-culturale
decisivo da un grande storico dell’architettura come M. TAFURI con Teoria e storia dell’architettura,
Laterza, Bari 1968; Per una critica dell’ideologia architettonica, in «Contropiano», 1969, n. 1, Lavoro
intellettuale e sviluppo capitalistico, ivi, 1970, n. 2 (e molto altro).
Sulla storia culturale e letteraria italiana del periodo va richiamato ovviamente A. ASOR ROSA , La
cultura, precedentemente citato, ma fondamentali restano E. GARIN , Cronache di filosofia italiana. 19001943, in appendice Quindici anni dopo: 1945-1960, 2 voll., Laterza, Bari 1966; e ID. , Intellettuali italiani
del XX secolo, Editori Riuniti, Roma 1987 (nuova edizione).
Molto utile, e ricco di spunti diversi, Letteratura italiana del Novecento. Bilancio di un secolo, a cura di
A. Asor Rosa, Einaudi, Torino 2000.
Sul neoidealismo, oltre al classico A. GRAMSCI , Il materialismo storico e la filosofia di Benedetto
Croce, Einaudi, Torino 1953 (quinta edizione), osservazioni molto interessanti si possono trovare in G.
SASSO , Per invigilare me stesso. I taccuini di lavoro di Benedetto Croce, il Mulino, Bologna 1989. Dello

stesso Sasso si vedano: Tramonto di un mito. L’idea di «progresso» fra Ottocento e Novecento, il Mulino,
Bologna 1984, e L’«Estetica» di Benedetto Croce, in Letteratura italiana, Le Opere, IV. Il Novecento, 1.
L’età della crisi, Einaudi, Torino 1995 (nella seconda edizione con «la Repubblica», vol. XIV).
Sul modernismo, e in generale sulla situazione spirituale e religiosa di primo Novecento, cfr. P.
SCOPPOLA , Crisi modernista e rinnovamento cattolico in Italia, il Mulino, Bologna 1961, e ID. , Coscienza

religiosa e democrazia nell’Italia contemporanea, ibid. 1966.
Sull’interpretazione della poesia italiana del Novecento ha molto pesato la pubblicazione di due
antologie «d’autore», che sono al tempo stesso due diverse dichiarazioni di poetica: E. SANGUINETI , Poesia
italiana del Novecento, Einaudi, Torino 1969, e P. V. MENGALDO , Poeti italiani del Novecento, Mondadori,
Milano 1978.
Su D’Annunzio e Pascoli, e piú in generale sulla poesia italiana del Novecento fino a Sereni e Fortini,
cfr. di P. V. MENGALDO le quattro serie de La tradizione del Novecento (Feltrinelli, Milano 1975; Vallecchi,
Firenze 1987; Einaudi, Torino 1991; Bollati Boringhieri, Torino 2000), in modo particolare la prima.
Inoltre: A. NOFERI , L’Alcyone nella storia della poesia d’annunziana, Vallecchi, Firenze 1945; G. RAGONE ,
«Il Piacere» di Gabriele D’Annunzio, in Letteratura italiana, Le Opere, III. Dall’Ottocento al Novecento,
Einaudi, Torino 1995 (poi nella seconda edizione con «la Repubblica», vol. XIII); L. TRENTI , «Alcyone» di
Gabriele D’Annunzio, in Letteratura italiana, Le Opere, IV. Il Novecento, 1. L’età della crisi cit., (poi nella
seconda edizione con «la Repubblica», vol. XIV). Su Pascoli in particolare rilevanti anche criticamente le

edizioni critiche a cura di G. Nava: Myricae, Sansoni, Firenze 1974, e Poemi conviviali, Einaudi, Torino
2008. Inoltre: G. DEBENEDETTI , Pascoli: la rivoluzione inconsapevole, Garzanti, Milano 1979; S.
GIOVANARDI , «Myricae» di Giovanni Pascoli, in Letteratura italiana, Le Opere, III. Dall’Ottocento al

Novecento cit. (poi nella seconda edizione con «la Repubblica», vol. XIII).
Per la storia delle riviste, e in generale della cultura «giovane» di primo Novecento, costituí anni fa un
avvenimento la ripubblicazione da parte di Einaudi di robuste antologie delle principali fra esse, con le
rispettive curatele e introduzioni: La cultura italiana del ’900 attraverso le riviste, I. «Leonardo»,
«Hermes», «Il Regno», a cura di D. Frigessi, Torino 1960; III. «La Voce» (1908-1914), a cura di A.
Romanò, ibid.; IV. «Lacerba», «La Voce» (1914-1916), a cura di G. Scalia, ibid. 1961; V. «L’Unità», «La
Voce Politica» (1915), a cura di F. Golzio, A. Guerra, ibid. 1962; VI. «L’Ordine Nuovo» (1919-1920), a
cura di P. Spriano, ibid. 1963. Testimonianza personale e al tempo stesso interessante ricostruzione storica è
il volume di G. PREZZOLINI , «La Voce», 1908-1913. Cronaca, antologia e fortuna di una rivista, con la
collaborazione di E. Gentile e di V. Scheiwiller, Rusconi, Milano 1974.
Sull’intero periodo funziona ancora assai bene L. STRAPPINI, C. MICOCCI e A. ABRUZZESE , La classe
dei colti. Intellettuali e società nel primo Novecento italiano, Laterza, Bari 1970.
Su Prezzolini si veda A. ASOR ROSA , Ritratto dell’intellettuale da giovane (Giuseppe Prezzolini), in ID. ,
Novecento primo, secondo e terzo cit.
Sui singoli autori, di particolare rilievo: M. ZANCAN , «Una donna» di Sibilla Aleramo; N. LORENZINI ,
«I colloqui» di Guido Gozzano; C. MICOCCI , «Il mio Carso» di Scipio Slataper; F. FORTINI , «Frammenti
lirici» di Clemente Rebora; G. GUGLIELMI , «Esame di coscienza di un letterato» di Renato Serra, tutti
pubblicati in Letteratura italiana, Le Opere, IV. Il Novecento, 1. L’età della crisi cit. (poi nella seconda
edizione con «la Repubblica», vol. XIV. In questo volume cfr. anche I. NARDI , «Canne al vento» di Grazia
Deledda).
Interessante e utile su F. Tozzi il volume miscellaneo Per Tozzi, a cura di C. Fini, Editori Riuniti, Roma
1985, con saggi di L. Baldacci, O. Cecchi, G. Luti, G. Pampaloni, ecc.
Attribuisco una qualche importanza, anche ai fini di una reinterpretazione generale del primo
Novecento, ai miei «La persuasione e la rettorica» di Carlo Michelstaedter e «Canti Orfici» di Dino
Campana, in Letteratura italiana, Le Opere, IV. Il Novecento, 1. L’età della crisi cit., (poi nella seconda
edizione con «la Repubblica», vol. XIV).
Per la produzione poetica dialettale si veda F. BREVINI, «Ariette e canzone» di Salvatore di Giacomo, in
Letteratura italiana, Le Opere, III. Dall’Ottocento al Novecento cit., (poi nella seconda edizione con «la
Repubblica», vol. XIII), ma soprattutto l’imponente e preziosa impresa del medesimo, La poesia in dialetto.
Storia e testi dalle Origini al Novecento, a cura di F. Brevini, 3 voll., «I Meridiani», Mondadori, Milano
1999 (il terzo volume è interamente dedicato alla poesia dialettale del Novecento).
Sull’avanguardia cfr. A. ASOR ROSA , Avanguardia, in Enciclopedia Einaudi, ad vocem, poi in ID. ,
Novecento primo, secondo e terzo cit. (per l’inquadramento storico-intellettuale sarebbe da vedere anche la
«voce» Intellettuali, in Enciclopedia Einaudi, ora in ID. , Novecento primo, secondo e terzo cit.). Sul

futurismo si veda C. SALARIS , «Manifesto tecnico della letteratura futurista» di Filippo Tommaso
Marinetti, in Letteratura italiana, Le Opere, IV. Il Novecento, 1. L’età della crisi cit., (poi nella seconda
edizione con «la Repubblica», vol. XIV). Ma si veda anche A. ASOR ROSA , Futurismo, in Futurismo,
cultura e politica, a cura di R. De Felice, Fondazione G. Agnelli, Torino 1988, ora in ID. , Novecento primo,
secondo e terzo cit.
Su Pirandello si vedano P. SZONDI , Teoria del dramma moderno: 1880-1950, Einaudi, Torino 1962; G.
MACCHIA , Pirandello o la stanza della tortura, Mondadori, Milano 1981; W. KRYSINSKI , Il paradigma

inquieto. Pirandello e lo spazio comparativo della modernità, Edizioni Scientifiche Italiane, Napoli 1988
(tit. or. Le paradigme inquiet. Pirandello et le champ de la modernité, Éditions du Préambule, Montréal
1989). Inoltre: N. BORSELLINO , «Il fu Mattia Pascal» di Luigi Pirandello, in Letteratura italiana, Le
Opere, IV. Il Novecento, 1. L’età della crisi cit. (poi nella seconda edizione con «la Repubblica», vol. XIV).
Su Svevo si vedano: G. DEBENEDETTI , Svevo e Schmitz (1925), in ID. , Saggi critici: nuova serie,
Mondadori, Milano 1955 (seconda edizione accresciuta); G. GUGLIELMI , Glosse a Svevo, in ID. , Letteratura
come sistema e come funzione, Einaudi, Torino 1967; e, molto importante, M. LAVAGETTO , L’impiegato
Schmitz e altri saggi su Svevo, Einaudi, Torino 1975 (poi 1986). Inoltre G. CONTINI , «La coscienza di
Zeno» di Italo Svevo, in Letteratura italiana, Le Opere, IV. Il Novecento, 1. L’età della crisi cit., (poi nella
seconda edizione con «la Repubblica», vol. XV).
Sulla letteratura del tempo di guerra si veda A. ASOR ROSA , L’epopea tragica di un popolo non
guerriero, in Storia d’Italia. Annali, 18. Guerra e pace, a cura di W. Barberis, Einaudi, Torino 2002. Di
particolare rilevanza: M. ISNENGHI , Il mito della grande guerra da Marinetti a Malaparte, Laterza, Bari
1970. Cfr. inoltre G. FALASCHI , «Un anno sull’Altipiano» di Emilio Lussu, in Letteratura italiana, Le
Opere, IV. Il Novecento, 2. La ricerca letteraria, Einaudi, Torino 1996 (poi nella seconda edizione con «la
Repubblica», vol. XV).

Capitolo terzo

L’Italia fascista.
Ermetismo, formalismo, ricerca letteraria (1919-1943)

1. Guerra e dopoguerra. I nuovi assetti europei.
Il 3 novembre 1918 tra il governo italiano e quello austriaco, che lo aveva
richiesto, si stipula un armistizio, il quale entra in vigore il giorno successivo (il
4 novembre: il giorno della Vittoria). Il 9 novembre, in seguito a un’impetuosa
sollevazione di popolo, capitanata dal socialista Friedrich Ebert, a Berlino veniva
proclamata la repubblica. L’11 anche i plenipotenziari tedeschi firmarono
l’armistizio a nome del governo provvisorio.
La terribile guerra, che anche nel corso dell’ultimo anno s’era sviluppata in
gigantesche battaglie su tutti i fronti, arrivava dunque alla sua conclusione. Gli
sconvolgimenti, geografici e politici, che ne seguirono, furono immensi.
Il piú rilevante, forse, fu che sparí dalla carta politica europea il millenario
Impero degli Absburgo, smembrato nelle sue diverse componenti nazionali. Al
territorio superstite dell’Austria – poca cosa rispetto al grande corpo originario –
si affiancarono la Cecoslovacchia, l’Ungheria e la Iugoslavia, la quale riuniva
gran parte dei passati domini absburgici nei Balcani.
La Polonia, riunificando territori che erano stati della Russia, della Germania
e dell’Austria, risorgeva dalle ceneri della dissoluzione settecentesca.
Nascevano le Repubbliche baltiche e quella di Finlandia (parti, in precedenza,
dell’Impero russo).
In Austria, come in Germania, veniva proclamata la repubblica. Gli ultimi
discendenti delle antiche famiglie dinastiche degli Hohenzollern e degli
Absburgo, Guglielmo I e Carlo I, furono costretti all’esilio. Quasi tutti i nuovi
Stati, nati dallo smembramento degli Imperi, furono repubbliche.
I trattati di pace risultarono particolarmente onerosi, soprattutto per la
Germania, considerata la principale responsabile dello scoppio del conflitto. La
Germania restituí alla Francia l’Alsazia e la Lorena, che le erano state strappate
nel 1870-71, e territori minori al Belgio e alla Danimarca. Perse interamente il

suo impero coloniale, diviso tra Francia e Inghilterra. Soprattutto vide
sottomesso l’importante bacino minerario della Saar al controllo francese. E fu
costretta all’impegno di pagare una cifra astronomica di riparazioni alle potenze
vincitrici, che, se non fu mai interamente versata, costò all’economia tedesca, già
sfibrata dalla guerra, uno sforzo immenso e devastante. Un senso di disagio, di
frustrazione e di rivolta cresce sulle ceneri di questa sconfitta – e le conseguenze
si vedranno piú avanti.
Si potrebbe dire, un poco enfatizzando, che con la fine della prima guerra
mondiale esce definitivamente di scena l’Europa uscita un secolo prima dal
congresso di Vienna (cfr. vol. II, pp. 403-405). Il principio di nazionalità trionfa
ormai su qualsiasi principio imperiale. Le stesse rivendicazioni irredentistiche
italiane, una volta soddisfatte, s’inseriscono in questo quadro. L’Italia, con
l’acquisto di Trento e Trieste e della Venezia Giulia, comprende ormai tutti gli
italofoni: il lungo processo risorgimentale si poteva dire concluso (era, del resto,
quello che molti interventisti, anche democratici, avevano chiesto alla guerra).
Guardando piú lontano degli esiti immediati, due ordini di avvenimenti
soprattutto sembrano ipotecare il futuro.
2. La partecipazione degli Stati Uniti d’America al conflitto.
In seguito a una serie di avvenimenti, che non mette conto qui ricordare, gli
Stati Uniti d’America dichiararono guerra alla Germania il 2 aprile 1917.
L’intervento riuscí decisivo a riequilibrare le forze fra Intesa e Imperi centrali
dopo la defezione della Russia (cfr. infra, cap. III , par. 3.). Enorme fu la mole di
aiuti in mezzi e denaro che pervennero agli alleati europei nel corso dell’ultima
fase del conflitto. Ma ingente fu anche lo sforzo militare: nei primi mesi del ’18
un milione di soldati americani era stanziato sul fronte franco-tedesco,
contribuendo a determinare la situazione che avrebbe portato alla capitolazione
della Germania (ma un contingente operò anche sul fronte italiano: Ernest
Hemingway [1899-1961] l’autore di Addio alle armi [1929], vi narrò la propria
esperienza come autista della sanità nel corso della disastrosa ritirata di
Caporetto e in ospedale).
Tuttavia l’intervento americano, pur rispondendo ovviamente a interessi da
grande potenza, fu contraddistinto dalla forte carica idealistica impressagli
dall’allora presidente degli Stati Uniti, Thomas Woodrow Wilson (1856-1924).

Egli cercò – stilando quattordici punti, ai quali dichiarò che si sarebbe ispirata la
sua condotta nella futura conferenza di pace – di dare al conflitto una
conclusione che non tenesse conto soltanto dei puri interessi materiali e dei gretti
impulsi nazionalistici, ma di un ordine piú generale orientato alla pace e alla
correttezza dei rapporti internazionali. Vi si ipotizzava anche la creazione di una
Società delle nazioni, destinata a gestire ed eventualmente impedire i conflitti
(sarebbe effettivamente nata il 28 aprile 1919 e avrebbe avuto sede a Ginevra, in
Svizzera).
Dei quattordici punti si tenne poco conto nella formulazione dei trattati di
pace e negli atti che seguirono. Tuttavia, la partecipazione degli Stati Uniti alla
prima guerra mondiale ci sembra importante per due motivi.
Innanzi tutto, perché essa segna l’ingresso, pressoché definitivo, di quella
potenza nel gioco mondiale degli interessi e delle idee. Da questo momento in
poi il baricentro di tale gioco non è piú l’Europa, o non solo l’Europa. Cambiano
equilibri millenari. Se si tiene presente che in quegli anni comincia a verificarsi
il risveglio asiatico (inizialmente, soprattutto ad opera del Giappone), ci si può
rendere conto di quanto sia grande l’ampiezza scardinante del fenomeno.
In secondo luogo – e prescindendo necessariamente da una valutazione piú
analitica di tali processi – non c’è dubbio che la visione del presidente Wilson,
consistente nell’attribuire alla guerra un forte senso ideale, per quanto in quel
momento poco fortunata, tendesse a rappresentare da quel momento in poi una
costante nella politica estera americana e persino nelle sue imprese di guerra. Al
centro sta la difesa d’un sistema, che è quello democratico. L’intervento in
guerra viene giustificato in base a tali principî: non sarebbe ammissibile
altrimenti. La cosa riemergerà con maggiore chiarezza allo scoppio della
seconda guerra mondiale e ne caratterizzerà lo svolgimento (cfr. infra, cap. III ,
par. 23.2. sgg.). Solo piú avanti le due cose – interessi e ideali – torneranno a
separarsi e spesso a divergere anche per gli Stati Uniti.
3. La rivoluzione d’ottobre.
Intanto, nella terza grande potenza dell’Intesa, la Russia, erano accaduti
avvenimenti che avrebbero scosso e cambiato il mondo. In seguito alle disumane
sofferenze, cui la guerra aveva sottoposto sia le truppe al fronte sia le
popolazioni civili, scoppiarono in numerose città dell’impero rivolte, talvolta
spontanee, talvolta dirette dai partiti dell’opposizione. La piú rilevante, nel

marzo 1917, a Pietrogrado, portò all’abdicazione dello zar Nicola II, anche a
nome del legittimo erede al trono, Alessio.
L’instaurazione della repubblica fu contraddistinta dal rapido passaggio di
mano del potere da un partito all’altro, andando sempre piú, per intenderci
sinteticamente, da destra verso sinistra. Nell’ottobre (secondo il calendario
russo: in realtà il 7 novembre 1917) un moto rivoluzionario violento rovesciò il
governo del socialista moderato Kerenski e instaurò un nuovo ordine, fondato
sul proletariato.
Due parole di spiegazione. Nell’enorme e informe Impero zarista fremiti di
ribellione erano da decenni endemici. Nel 1905 c’era stata una rivolta ampia e
generalizzata, soffocata nel sangue. L’opposizione era guidata, analogamente
che negli altri paesi europei, dal Partito socialista (o socialdemocratico): il quale
però era diviso – anche in questo caso non differentemente da quanto accadeva
altrove – in una frazione riformista e revisionista (menscevica) e in una
massimalista e ortodossamente marxista (bolscevica).
Questa seconda frazione era diretta con mano ferma da un uomo politico e
teorico indiscutibilmente geniale, Vladimir Ilič Lenin (1870-1924), a lungo esule
in Svizzera. Quando poté rientrare in patria, in seguito alla conclusione
dell’armistizio fra la Russia e gli Imperi centrali (1917), riuscí a imprimere un
impulso enorme alla sua organizzazione, che già nel 1912 aveva trasformato in
un partito autonomo (che però solo nel marzo 1918 assumerà il nome di Partito
comunista russo).
Nella sua opera teorica piú importante, L’imperialismo come fase suprema
del capitalismo (1914-16), aveva teorizzato che l’«imperialismo monopolistico»
– cioè l’espansione mondiale del potere e delle forme di organizzazione
economica con esso connesse – costituiva il momento piú alto (ma anche
presumibilmente conclusivo) del sistema capitalistico: cui il proletariato,
attraverso la sua organizzazione, il partito, avrebbe dovuto contrapporre non una
linea di difesa o di compromesso, ma di attacco, altrettanto strategicamente
organizzato di quello cui s’opponeva, volta dunque alla conquista del potere, per
costruire una società non piú socialista, ma comunista.
In Russia, nelle condizioni di sfacelo in cui si trovavano la macchina statuale,
l’esercito e l’economia, Lenin non ebbe dubbi, indicando da subito l’obiettivo
massimo: la conquista totale del potere.
Una volta realizzato, come abbiamo detto, quell’obiettivo, le conseguenze
furono molteplici. Innanzi tutto – già nella fase precedente la rivoluzione – la
Russia s’era tirata fuori dal conflitto mondiale, concludendo un armistizio

separato con l’Austria e la Germania (armistizio, da cui gli Imperi centrali
trassero le loro risorse per gli ultimi disperati attacchi sul fronte occidentale e sul
fronte italiano tra la fine del 1917 e l’inizio del 1918).
In secondo luogo: i bolscevichi tentarono la costruzione di un nuovo modello
di democrazia non parlamentare, fondato sui Consigli degli operai e dei
contadini (Soviet). Nacque allora, al posto del vecchio Impero zarista, l’Unione
delle Repubbliche Socialiste Sovietiche, destinata a diventare, per quasi
settant’anni, un elemento basilare del nuovo ordine mondiale.
In terzo luogo: fu abolita la proprietà privata e tutti i mezzi di produzione
furono socializzati. In pratica, tutta l’economia russa – ivi compresa l’agricoltura
– fu statalizzata. La statalizzazione avrebbe dovuto essere una tappa di passaggio
rispetto a una fase finale in cui l’economia si sarebbe trasferita totalmente e
direttamente nelle mani dei produttori (operai e contadini). Questo
«trasferimento» non avvenne mai: e ciò rappresenta una delle caratteristiche piú
importanti (e forse piú negative) del sistema sovietico pervenuto qualche anno
dopo alla sua maturità.
In quarto luogo: in attesa che il comunismo, fase conclusiva dell’intero
processo, si rendesse possibile, il superamento della democrazia parlamentare e
della proprietà privata significò la soppressione progressiva di tutte le forme di
pluralismo politico, dell’informazione e delle idee: e l’instaurazione della
dittatura di un partito unico, il Partito comunista, alla cui direzione le attività di
tutti i settori della società dovevano essere ricondotte. Se in futuro questa scelta
avrebbe cominciato a produrre tutti i suoi effetti negativi, all’inizio, o almeno
fino a quando fu vivo Lenin, essa non impedí una certa, anche vivace, dialettica
politica e culturale: ma fondamentalmente tutta interna al partito.
Questo gigantesco esperimento non poteva non esercitare, nelle condizioni di
sofferenza e di marasma in cui versava l’Europa in quegli anni, una profonda
attrazione. I partiti socialisti attraversavano in quella fase una profonda crisi:
dovuta, da una parte, al fatto che molti di loro non erano riusciti a imporre nei
rispettivi paesi la prediletta linea pacifista ed erano stati respinti nell’angolo
(com’era accaduto in Italia) dall’ondata interventista; dall’altra, al fatto che
alcuni di loro (per esempio, quello tedesco) si erano schierati esplicitamente a
favore dell’intervento, venendo meno dunque ai naturali presupposti ideologici
ed etico-politici del movimento. La linea leninista – semplice, chiara, aggressiva,
caratterizzata da una forte impronta strategica e da una innegabile carica
utopica (da non sottovalutare nella ispirazione di tutti i movimenti di massa di

questo periodo) – veniva incontro alle speranze di molti militanti, soprattutto
giovani, delusi dalle tattiche attendiste e compromissorie dei dirigenti socialisti,
e già alla ricerca per conto loro di un nuovo orizzonte di pensiero e di lotta.
Certo, non tutte le cose quadravano nel grande successo ottenuto da Lenin in
Russia. Secondo la previsione di Marx, la rivoluzione socialista avrebbe dovuto
manifestarsi là dove le forze produttive (ossia, il capitalismo con tutti i suoi
addentellati) fossero state piú sviluppate e la classe operaia piú matura e
consapevole. Cosí, per intenderci schematicamente, in Inghilterra piuttosto che
altrove: non certo nella Russia povera e arretrata, dove la grande industria era
limitatissima ed esisteva ancora la servitú della gleba.
Questa obiezione era presente nella riflessione di uno dei giovani pensatori
italiani, da cui, dopo la tragica rottura del fascismo, doveva iniziare un nuovo
percorso storico della nostra cultura (cfr. infra, cap. III , par. 13.2. e cap. IV , par.
7.1.): Antonio Gramsci. È interessante osservare come, pur rendendosi conto del
(parziale) distacco del leninismo dalla progettazione ideale del marxismo,
Gramsci trovi la chiave per valutare marxisticamente in senso positivo
quell’esperienza. In un articolo, intitolato significativamente La rivoluzione
contro il «Capitale» (dove per «Capitale» s’ha da intendere l’opera principale di
Karl Marx), apparso il 5 gennaio 1918, appena due mesi dopo lo scoppio della
rivoluzione bolscevica, egli osserva che i comunisti in Russia avevano
effettivamente infranto con la loro azione le ferree leggi del materialismo
storico, perché avevano fatto la rivoluzione là dove, secondo Il capitale, sarebbe
stato necessario creare innanzi tutto, con il paziente lavoro di decenni, lo zoccolo
storico della società capitalistica.
Eppure – egli aggiunge – c’è una fatalità anche in questi avvenimenti, e se i bolsceviki
rinnegano alcune affermazioni del Capitale, non ne rinnegano il pensiero immanente,
vivificatore. Essi non sono «marxisti», ecco tutto; non hanno compilato sulle opere del
Maestro una dottrina esteriore, di affermazioni dogmatiche e indiscutibili. Vivono il pensiero
marxista, quello che non muore mai, che è la continuazione del pensiero idealistico italiano e
tedesco, e che in Marx si era contaminato di incrostazioni positivistiche e naturalistiche.

Gli innesti idealistici e volontaristici, presenti, come si vede anche qui
chiaramente, nel pensiero del giovane Gramsci, servono ad aggirare l’ostacolo
puramente teorico e rafforzano le convinzioni già presenti nel giovane

intellettuale (e che si manifesteranno di lí a poco anche sul piano strettamente
politico).
Negli anni successivi il giovane potere sovietico affrontò una dura lotta
contro le truppe degli ufficiali rimasti fedeli alla corona zarista e contro quelle
delle nazioni occidentali, intervenute a sventare la minaccia che il verbo
comunista si diffondesse ovunque. La lotta fu alfine vinta, ricorrendo a
durissime misure sul piano economico e militare («comunismo di guerra»), che
lasciarono impronte indelebili sui caratteri del successivo regime sovietico.
Partiti comunisti sorsero rapidamente in Europa e in tutto il mondo. Nel
marzo 1919 era nata a Mosca la III Internazionale, l’Internazionale comunista (o
Komintern), che organizzò secondo una linea sostanzialmente unitaria i partiti
comunisti di tutto il mondo e condusse un’aspra polemica contro i partiti rimasti
fedeli alla II Internazionale, l’Internazionale socialista.
In Italia il Partito comunista nacque da una scissione del Partito socialista nel
gennaio 1921: nasceva dalla confluenza di vari gruppi socialisti dissidenti, fra i
quali spiccavano quello guidato da Amadeo Bordiga (1889-1970), che ne
divenne segretario, e quello raccolto intorno alla rivista operaia torinese «Ordine
nuovo» (A. Gramsci, P. Togliatti, U. Terracini, A. Tasca).
4. L’Italia: la guerra vinta.
In Italia la guerra era vinta. Secondo le affermazioni pressoché unanimi degli
storici, era stata combattuta in condizioni di grave inferiorità tecnologica e con
un’inettitudine degli alti comandi (soprattutto nelle prime fasi) a concepire il
conflitto bellico nelle nuove condizioni. Tuttavia, fu combattuta con grande
generosità e un forte impegno ideale e alla fine gli italiani dimostrarono ancora
una volta di sapersi battere.
L’Italia uscí però dal conflitto in condizioni di singolare frustrazione e
disagio: quasi che invece che tra le nazioni vincitrici, la si dovesse annoverare
tra quelle sconfitte.
Tra le ragioni di tale scontentezza ci fu certamente la parziale applicazione
del trattato di Londra, in seguito al quale l’Italia s’era schierata al fianco delle
potenze dell’Intesa invece che continuare a militare nella Triplice Alleanza (non
ottenemmo, ad esempio, la Dalmazia, oggetto delle rivendicazioni, senza dubbio

piú motivate sul piano etnico e linguistico, da parte della nascente Iugoslavia). Si
cominciò allora insidiosamente a parlare di «vittoria tradita».
La sedizione militare guidata da Gabriele D’Annunzio, per rivendicare
l’italianità della città di Fiume, nella Venezia Giulia, mostra la debolezza del
governo centrale italiano e indica con precisione la convenienza della violenza
organizzata (settembre-dicembre 1919).
Ma è soprattutto la situazione sociale del paese a rivelare segni profondi di
turbamento. Nel corso del 1920 un’ondata di scioperi agrari nella pianura padana
e operai in tutte le zone industriali del Nord fa temere l’esistenza di una
situazione pre-insurrezionale. Ne nasce un vero e proprio movimento operaio,
che, spesso disattendendo alle indicazioni delle dirigenze sindacali, procede
all’occupazione delle fabbriche (soprattutto in Piemonte: la Fiat, anche per
impulso del gruppo dell’«Ordine nuovo», diventa l’epicentro dello scontro).
5. La crisi storica del regime liberale.
A fronteggiare la situazione d’emergenza fu chiamato ancora una volta
Giovanni Giolitti, che nel giugno 1920 formò il suo quinto ministero. Giolitti
riuscí, senza provocare conflitti gravi, a far rientrare lentamente nella normalità
la produzione industriale. Ma fu subito evidente che le tattiche mediatrici e
compromissorie del vecchio statista non erano piú adeguate alla situazione.
È legittimo ritenere che gli orientamenti piú veritieri del paese fossero
rappresentati dai risultati delle prime elezioni politiche generali, svoltesi dopo la
conclusione della guerra nel novembre 1919. Vi trionfarono il Partito socialista e
il Partito popolare, di orientamento cattolico, recentemente costituito ad opera di
un sacerdote siciliano, don Luigi Sturzo (rappresentava il ritorno organizzato dei
cattolici alla vita politica italiana dopo il Non expedit di Pio IX: cfr. vol. II, pp.
596-97). Insieme, costituivano la maggioranza della Camera dei deputati. Per la
prima volta nella storia, le forze di destra e di sinistra, uscite dal processo
risorgimentale, non ebbero la maggioranza dei deputati.
Tuttavia, nonostante la chiarezza di questo messaggio, che presentava, dopo
l’immane conflitto, i lineamenti di un’Italia nuova, meno elitaria e piú popolare,
il processo di disgregazione aumentò e da un certo momento in poi divenne
quasi inevitabile. In ogni processo storico c’è un dritto e c’è un rovescio: c’è il
nuovo che avanza e il vecchio che si disgrega. Difficile dire quanto la
disgregazione del vecchio dipenda dalla forza dirompente del nuovo che avanza,
e quanto la forza nuova che avanza sia favorita, sollecitata e determinata dalla

disgregazione del vecchio. Certamente le due fenomenologie risultano spesso
intrecciate.
Il quadro politico che ne risulta presenta anche alcune chiare valenze culturali
(sulle quali torneremo piú avanti). L’elemento che accomuna e rende omogenee
le varie componenti del vecchio quadro è l’incapacità a far fronte, secondo un
disegno, all’enorme disordine in cui l’Italia sembra piombata.
Il vecchio ceto liberale si presenta in caduta libera di consenso e di
autorevolezza: i suoi vecchi metodi, consortili e compromissori, di far politica,
appaiono del tutto inadeguati all’esigenza di dare risposte rapide, decise e
univoche. Socialisti e popolari, che avrebbero potuto diventare la chiave di volta
di un nuovo sistema politico, sono divisi fra loro dai programmi, dalla mentalità
e dalle ideologie (i parlamentari cattolici, se mai, sembrano disponibili a
sostenere, magari dall’esterno, gli ultimi tentativi liberali, come ai tempi del
patto Gentiloni). Ognuno dei due partiti, poi, è diviso al proprio interno. I
socialisti, tra massimalisti e riformisti, che si combattono ferocemente; la
scissione comunista aumenta ancor di piú le divisioni in seno al movimento
operaio. I popolari, fra intransigenti, legati di piú all’autonomia e alla
costruzione di un partito cattolico (guidati da don Sturzo), e un’ala piú
possibilista, incline a stringere accordi con altri tutte le volte che fosse possibile
(all’inizio, anche con i fascisti).
A tutti questi elementi di frammentazione, incertezza, debolezza, si
contrapponeva l’ascesa di un fattore totalmente nuovo nell’orizzonte politico
italiano (anzi, europeo): il movimento fascista.
6. Il movimento fascista.
Il primo «fascio di combattimento» fu fondato da Benito Mussolini con alcuni
seguaci a Milano il 23 marzo 1919. Mussolini, come abbiamo visto (cfr. supra,
pp. cap. II , par. 15.1.), era stato un dirigente socialista dell’ala massimalista, e
direttore dell’«Avanti!», quotidiano del partito. Interventista, e perciò espulso
dal partito, aveva combattuto in guerra ed era stato ferito. Ne esce con alcune
idee elementari nella testa: bisogna che la vittoria consegua a tutti i costi tutti i
fini per cui era stata combattuta; bisogna lottare perché socialismo e
sindacalismo si muovano dentro l’ambito degli interessi nazionali, che sono
comuni; bisogna battere in breccia le organizzazioni socialiste, che, con la loro
presenza, allargano il consenso degli antinazionali nel paese e ne minano le basi

comunitarie, e questo, se necessario, anche con la violenza. Non è difficile
riconoscere, in questo coacervo di idee, l’influenza di personalità e movimenti
come Oriani, Sorel, l’anarcosindacalismo rivoluzionario, il nazionalismo, il
«legionarismo» dannunziano. Di suo, Mussolini ci mise la forza di una
personalità prorompente e di un eccezionale senso politico, piegabile a ogni
spregiudicatezza, purché utile al fine da raggiungere: il potere.
6.1. La conquista del potere.
La prima fase del movimento fu essenzialmente squadristica. Le servivano da
strumento l’abitudine alla violenza bellica, l’uso delle armi, l’esperienza
dell’«arditismo» (da cui provenivano molti componenti dei primi «fasci di
combattimento»). Centinaia di azioni violente vennero condotte, fra il 1919 e il
’22, contro organizzazioni di partito e sindacali, cooperative, giornali e riviste, e
singoli dirigenti politici e sindacali. Si contarono decine di morti. Nel corso del
1920, mettendosi al servizio dei grandi agrari della pianura padana e lottando
contro scioperi e agitazioni contadine, il movimento fascista cominciò a
diventare di massa e a presentarsi sempre di piú, al di là della violenza che esso
stesso esercitava, come un garante possibile dell’ordine nazionale: anzi, a
giudicare dalle reazioni non completamente negative che suscitò ancora a lungo
nell’opinione pubblica e nell’intellettualità di orientamento liberale, l’unico
garante dell’ordine ormai possibile. Da un certo momento in poi, ad essere
attaccate non furono solo le organizzazioni socialiste, ma anche quelle cattoliche
di base (leghe bracciantili, cooperative, ecc.).
Il movimento, costituitosi in Partito nazionale fascista il 9 novembre 1921,
poteva a quel punto mirare assai piú in alto. Con un’azione congiunta di tipo
squadristico e di tipo politico-diplomatico, fu organizzata una marcia su Roma
delle milizie fasciste (28 ottobre 1922), che si concluse con l’occupazione non
simbolica della capitale.
Intervenne a questo punto un altro elemento tipico della dissoluzione del
vecchio Stato liberale. Già nel corso degli anni precedenti assai raramente le
violenze squadristiche erano state fronteggiate con decisione dalle forze
dell’ordine e dai rappresentanti dello Stato: e quando questo era accaduto,
responsabili delle forze dell’ordine e rappresentanti dello Stato erano stati
sovente sanzionati e puniti. Ora, in presenza della vera e propria prevaricazione,
esercitata dalle milizie fasciste sui poteri dello Stato liberale parlamentare, il re,
Vittorio Emanuele II, non solo non ricorre all’esercito per impedirla, ma affida al
«cavalier» Benito Mussolini l’incarico di formare il nuovo governo (29 ottobre

1922). Solo la torsione reazionaria della monarchia, provocata probabilmente
dallo stato di marasma sociale nel paese, dal pericolo paventato di una
rivoluzione bolscevica e dall’ecatombe di teste coronate avvenuta nell’Europa
centrale e orientale in conseguenza della guerra, poté dunque garantire al
fascismo l’accesso al potere.
Si preparavano le coordinate fondamentali di una situazione che sarebbe
durata vent’anni.
6.2. La costruzione del regime.
Se la storia si potesse ricostruire e descrivere secondo perfetti canoni
matematici, direi che nessuna equazione risulterebbe piú precisa e
documentabile del processo di avvicinamento e conquista del potere da parte del
fascismo in questi anni del primo dopoguerra. In tale processo precipita e si
condensa una parte sostanziale del percorso già compiuto dall’Italia negli anni
precedenti la guerra e confermato e ribadito dallo svolgimento della guerra: e
questo sia in termini politici sia, come vedremo meglio piú avanti, in termini
culturali.
Dunque, riassumendo per il lettore distratto quanto siamo venuti via via
esponendo: antisocialismo, antidemocratismo, antiliberalismo, antioperaismo.
Aggiungiamo: l’attesa spasmodica, la ricerca insistita e bruciante di un
mutamento totale; il clima di volontarismo assoluto; l’idealismo spinto, che
almeno nella sua versione gentiliana fa spesso scambiare la realtà con la volontà;
l’attesa di un «uomo», di una manifestazione risolutiva di forza; l’esaltazione
della guerra e il convincimento di tutto potere. Ora, di fronte a tutto questo, chi
potrebbe francamente stupirsi che il fascismo nasca e s’affermi senza essere
sottoposto fin dall’inizio a un fuoco incrociato d’interdizione e di sbarramento?
Questa incapacità di previsione e di reazione spiega altresí l’enorme ritardo
con cui fu messa a fuoco la nuova realtà, che andava sviluppandosi negli anni
del dopoguerra. Prendiamo, ad esempio, il caso di Croce. È stato giustamente
scritto: «Di fronte al fascismo Croce aveva assunto in quegli anni
l’atteggiamento del conservatore, preoccupato delle minacce alla stabilità del
vecchio Stato che provenivano dall’avanzata delle classi popolari. Lo aveva
considerato... una reazione salutare che avrebbe dovuto dare nuovo vigore a un
corpo infiacchito e rimettere in piedi il vecchio edificio dello Stato liberale che
stava crollando, un moto che aveva valore di strumento, e non avrebbe mai
dovuto assurgere a valore di fine (il fine restando pur sempre lo Stato liberale
classico alla cui restaurazione quel moto doveva mirare, e poi, raggiunto il fine,

scomparire), o se si vuole una medicina, amara ma utile, che recava irrifiutabili
servigi durante la malattia, e poi, tornato il corpo in salute, sarebbe stata gettata
via» (N. Bobbio). In questo modo Croce si allineava perfettamente al
comportamento di quel settore dello schieramento liberale, che, senza nutrire
eccessive simpatie per il fascismo, pensò di servirsene per riequilibrare la spinta
socialista e operaia e sconfiggere lo spettro del bolscevismo: egli seguí cioè
sempre piú da vicino le scelte di Giovanni Giolitti (di cui fu ministro della
Pubblica Istruzione nel suo ultimo ministero fra il 1920 e il 1921).
Di Giolitti, presidente del Consiglio in questa ultima fase del regime liberale,
uno storico generalmente assai benevolo nei suoi confronti, ha scritto: «Accadde
cosí che Giolitti venisse a trovarsi rispetto al fascismo in una situazione di spirito
non senza analogia con quella sua precedente verso il socialismo. Egli vide i due
movimenti sullo stesso piano di azione e controazione economico-politica; e cosí
il fascismo apparve un contrappeso utile al massimalismo»; ma «la formula
giolittiana della neutralità dello Stato e del governo nei conflitti tra le classi
cominciò adesso a valere non piú come protezione del movimento socialista
dalle sopraffazioni borghesi, bensí come incoraggiamento delle forze
antisocialiste all’azione diretta. La tolleranza giolittiana, che fino a poco prima
aveva avvantaggiato il sovversivismo socialista, venne ad agire a favore del
sovversivismo conservatore» (L. Salvatorelli).
L’idea che Mussolini, una volta diventato presidente del Consiglio, avrebbe
messo le cose a posto e poi sarebbe rientrato nel normale gioco parlamentare si
rivelò ben presto totalmente illusoria. Del resto, nell’aprile del 1924, le elezioni
politiche generali, avvenute in un clima d’intimidazione e di violenza e svoltesi
in base a una legge elettorale iniqua, videro la grande vittoria del cosiddetto
«Listone» fascista (in cui del resto erano entrate personalità prestigiose del
vecchio mondo liberale, come A. Salandra, che era presidente del Consiglio
quando la guerra era stata dichiarata, e V. E. Orlando, che era presidente del
Consiglio quando la guerra si era conclusa). Ciò garantí – come accadde allora in
altre situazioni europee – la copertura parlamentare necessaria per rendere piú
«normale» la trasformazione del sistema liberale in un regime totalitario.
Il ministero Mussolini corse qualche rischio solo nel giugno dello stesso
anno, quando un deputato del Psu, Giacomo Matteotti (1885-1924), dopo un
discorso pronunciato alla Camera di dura denuncia delle violenze e dei metodi
fascisti, fu aggredito, rapito e assassinato da una squadraccia composta di
elementi molto vicini a Mussolini medesimo. Le indignazioni e le proteste, in
Italia e in Europa, furono molteplici. Le opposizioni lasciarono il Parlamento e si

ritirarono sul colle romano dell’Aventino: mossa, però, piú appariscente che
efficace, soprattutto perdurando tra le forze ostili al fascismo differenze
profonde di tattica e di strategia.
Superata questa momentanea crisi, Mussolini procedette con speditezza
ancora maggiore sulla strada di un moderno regime totalitario. Importantissima
per il lavoro, anche tecnico, che comportava questa impresa, fu la confluenza del
movimento nazionalista in quello fascista, avvenuta il 25 febbraio 1923. Il
fascismo ne ricavò un gruppo d’intellettuali e politici – Corradini, Federzoni,
Maraviglia, Rocco, Pantaleoni, Ercole, Volpe, De Stefani – che gli risultò
estremamente prezioso in tutti i campi (dall’economia alla giustizia, dalla
storiografia al sindacalismo).
Ben presto furono soppressi tutti i partiti e qualsiasi tipo di organizzazione
non collaterale. Il Pnf divenne il partito unico, la cui iscrizione era necessaria per
accedere a qualsiasi tipo d’incarico pubblico d’una certa responsabilità,
all’insegnamento, alla magistratura, ecc. La stampa libera venne o conquistata o
soppressa. Tribunali speciali vigilarono sull’applicazione delle norme: gli
oppositori furono condannati alla galera o inviati al confino oppure costretti
all’esilio (cfr. infra, cap. III , par. 13. sgg.).
Al tempo stesso, furono poste le fondamenta per realizzare quel che fu
definito lo Stato corporativo: uno Stato, cioè, in cui non erano piú consentite le
libere associazioni sindacali degli interessi particolari, ma il punto di vista
proprietario e quello dei produttori (operai, o altro) venivano (a forza)
armonizzati all’interno di organizzazioni comuni, le corporazioni, appunto (in
realtà, il punto di vista capitalistico fu adottato e fatto proprio dal fascismo, che
se ne serví per legare a sé i grandi proprietari delle fabbriche e dei mezzi di
produzione).
Cosí, da una drammatica e infelice soluzione della crisi italiana nasceva in
Europa qualcosa di effettivamente inedito nel campo delle esperienze politiche e
statuali di questa parte del mondo. Nasceva, insomma, quel che qualche anno piú
tardi fu definito non impropriamente «un regime reazionario di massa» (P.
Togliatti). E cioè: uno Stato, un partito, un movimento, che non si limitavano ad
esercitare in maniera assoluta e indiscussa il potere (come avrebbe fatto qualsiasi
dittatura militare di tipo sudamericano); ma pretendevano di agire su tutti gli
aspetti della vita associata – dalla formazione alla scuola alla cultura
all’informazione all’economia – cercando contemporaneamente di costruire

intorno alle proprie azioni e alle proprie scelte un largo consenso, ovvero, come
s’è detto, un consenso di massa. L’uso adeguato delle nuove tecnologie (il
cinema e la radio, ad esempio) e delle grandi scenografie comunitarie (per
esempio, le adunate di massa, i discorsi del Duce rivolti direttamente al popolo,
ecc.), costituirono un ulteriore pervertimento dei costumi civili degli italiani,
ancora non completamente usciti dalla loro minorità pre-risorgimentale, ma
riscossero indubbiamente un notevole successo.
Risorgeva cosí, in nuova forma, la vecchia e sciagurata idea del «primato
italiano», cosí vuota di contenuti ma cosí suggestiva per chi aveva sofferto tanto
a lungo d’un tenace e corrosivo complesso d’inferiorità (ricordate la polemica
contro l’«Italietta» giolittiana?). Nella seconda parte del ventennio fascista
questa idea avrebbe preso le forme di un ritorno all’esaltazione, quanto mai
retorica e devastante, dell’Impero romano: una fase storica in cui Roma,
effettivamente, aveva conseguito un primato inarrivabile, dominando il mondo.
Lo stesso primato che il regime fascista prometteva di restituire all’Italia, sia, in
concreto, con l’acquisizione di un vero impero (l’Etiopia fu conquistata fra il
1935 e il ’36; l’Impero fu proclamato il 9 maggio 1936); sia, piú in generale,
rivendicando, nei confronti dell’Europa e del mondo, un ruolo di concorrenza sia
economica che militare (l’Italia ebbe allora la terza flotta piú potente del
mondo). Intorno alla metà degli anni ’30 – che non a caso sono stati definiti «gli
anni del consenso» – questa linea politica e questa imponente messa in opera di
strumenti, sia in positivo sia in negativo, di formazione degli orientamenti
dell’opinione pubblica, raggiunsero il loro culmine; le voci degli oppositori
poterono apparire cancellate per sempre.
Una parte consistente della dirigenza dei partiti d’opposizione (in particolare,
comunisti, socialisti e aderenti al Partito d’azione) si ritrovò infatti o in prigione
o in esilio: e ci fu una cultura dell’esilio (C. Rosselli, E. Lussu, P. Togliatti, G.
Salvemini) e ci fu una cultura del carcere (A. Gramsci). Da un certo momento in
poi anche il mondo cattolico fu investito da questa diaspora: il rapido
miglioramento dei rapporti tra la Chiesa cattolica e il regime fascista, che portò
alla stipula del concordato fra Stato e Chiesa l’11 febbraio 1929 (con il quale si
sanava, ma nelle condizioni peggiori, la profonda cesura fra i due organismi
verificatasi in seguito alla conclusione del processo risorgimentale), significò la
chiusura della recente esperienza del Partito popolare: e già alla fine del 1924
don Sturzo era stato indotto a recarsi in esilio a Londra dall’autorevole
intervento dell’allora segretario di Stato, Cardinale Gasparri.

È indubbio perciò che si possa parlare, a proposito del ventennio fascista, di
una «doppia storia», culturale non meno che politica: una che continua a
svolgersi nelle solite condizioni di trasparenza e di comunicazione all’interno del
paese, condizionata però fortemente, in maniera diretta o indiretta, partecipata e
consensuale oppure allusiva e sfuggente, dai diktat del regime; l’altra, quella che
si manifesta o fuori del paese o nel chiuso delle celle o nella penombra dei
circoli cospirativi, e che è, fondamentalmente, quella davvero libera.
Ci si pensa poco: e pure è evidente che solo a posteriori, con la caduta del
regime illiberale e autoritario, è stato possibile riunire in un unico discorso le due
storie e farle rientrare, per quanto spesso contraddittorie fra loro, nella medesima
logica storiografica. Prova ne sia che, se ci fosse ancora il fascismo in Italia,
anche queste poche righe non avrebbero potuto essere scritte.
Prima di proseguire con l’analisi dell’intreccio (e anche del conflitto) tra
fascismo e cultura, ci sembra però necessario richiamare, sia pure in maniera
schematica e insufficiente, due altri grandi fenomeni, che in campo europeo
modificarono ulteriormente il quadro, creando le condizioni per nuovi passaggi
storici.
7. La conquista del potere in Germania da parte del nazismo.
Come era accaduto in Italia circa dieci anni prima, anche in Germania un
«homo novus» come Adolf Hitler (pressoché coetaneo di Mussolini: 18891945), divenuto cancelliere del Reich in seguito alle elezioni semi-illegali del 5
marzo 1937, ne approfittò per acquisire i pieni poteri in ogni campo della vita
pubblica, sociale, economica, militare – e persino nel privato.
Hitler aveva scalato il potere capeggiando in Nsdap (Nationalsozialistische
deutsche Arbeiterpartei: Partito nazionalsocialista dei lavoratori tedeschi). Come
il fascismo – lo dice la stessa denominazione del partito – il nazismo cercava di
combinare elementi socialisti con la dominante ideologia nazionalista, anzi, ipernazionalista. Fondò le proprie fortune iniziali sullo scontento e sullo sconcerto
provocati dal trattato di pace, il trattato di Versailles (cfr. supra, cap. III , par. 1.);
e sul desiderio, ampiamente diffuso, di un riscatto e di una rivincita tedeschi.
Anche in Germania la fragile democrazia tedesca – la cosiddetta Repubblica di
Weimar – divisa e instabile, non seppe avanzare risposte adeguate all’impetuosa
avanzata della violenza totalitaria. Ed enormi aiuti furono offerti al nazismo dai
vecchi ceti e caste reazionari e da settori dell’esercito sopravvissuti alla sconfitta.

Dopo una prima fase di sconcerto, anche il grande capitale s’allineò
entusiasticamente alle direttive naziste: ne derivò un rilancio poderoso
dell’intera economia tedesca.
Diversamente dal fascismo italiano, il nazionalsocialismo tedesco elaborò fin
dalle sue origini una teoria fondata sulla superiorità della razza nordicogermanica, cui il destino avrebbe affidato il compito di salvare l’umanità dalla
degenerazione democratico-capitalistica. Questa degenerazione – alcuni dei cui
aspetti principali erano rappresentati dall’aborrito umanitarismo borghese –
trovava le sue radici nella straripante presenza dell’elemento ebraico all’interno,
in modo particolare, delle grandi democrazie occidentali, dove l’«alta finanza
giudaica» (come del resto sarebbe avvenuto anche in Germania fino all’avvento
del nazismo) occupava un posto di assoluto rilievo. Anche il bolscevismo
sovietico aveva, secondo i nazisti, origini non dissimili.
La ri-militarizzazione spinta della nazione tedesca, che in pochi anni
raggiunse risultati eccezionali – il potere assoluto del Führer (Führerprinzip),
l’organizzazione della società rigidamente gerarchica, la persecuzione spietata di
ogni tipo di opposizione, la creazione dei Lager (campi di concentramento) per
raccogliervi e sterminare i nemici politici e, infine, il mostruoso progetto di
annientamento totale della comunità ebraica in ogni paese europeo raggiunto
dalla dominazione nazista – costituiscono alcuni degli aspetti fondamentali della
politica hitleriana.
8. L’involuzione staliniana della rivoluzione d’ottobre.
Nel 1924 la morte di Lenin portò alla ribalta la figura di Josif Visarionovič
Džugašvili, detto Stalin (1879-1953), rivoluzionario di origine georgiana,
divenuto già con Lenin uno dei primi dirigenti della frazione bolscevica e poi del
Partito comunista russo.
Sotto la sua guida lo Stato dei Soviet si trasformò sempre di piú in uno Stato
totalitario, al cui centro dominava la macchina del partito, al cui centro, con
poteri pressoché assoluti, dominava sempre di piú l’insindacabile segretario. Nel
paese veniva portata avanti una politica di «collettivizzazione forzata» delle
campagne (destinata a produrre milioni di morti) e di «industrializzazione»
spinta, al fine di dotare l’Unione di quell’economia totalmente socializzata e di
quell’industria pesante senza le quali il socialismo non sarebbe stato possibile.
Negli anni 1936-38 un’ondata di processi politici coinvolse la maggior parte
dei dirigenti bolscevichi che avevano diretto il partito negli anni della

rivoluzione d’ottobre (ne diede una vivida descrizione nel romanzo Buio a
mezzogiorno, 1940, lo scrittore ungherese naturalizzato inglese Arthur Koestler
[1905-83], ex comunista). Il principale oppositore, Lev Davidovič Trockij
(1879-1940), che era stato comandante dell’armata rossa negli anni della guerra
civile e dell’intervento straniero (1918-20), fu prima costretto all’esilio, e poi
assassinato in Messico da un infiltrato, agente della polizia segreta sovietica.
9. L’era dei totalitarismi in Europa.
Cosí in Europa, nel corso dei decenni ’20, ’30 e ’40, si sviluppa un’inedita
situazione: e cioè la creazione di una serie di regimi totalitari di tipo nuovo –
regimi assoluti, ma fondati a lungo su una forte organizzazione collettiva della
società e su un consenso di massa – che non aveva precedenti nella storia
politica di questa parte del mondo.
Fra il 1936 e il 1939 la guerra civile spagnola (cui Germania e Italia
parteciparono attivamente) acquisí anche la monarchia iberica al novero delle
nazioni antidemocratiche e totalitarie; e la stessa cosa accadde in Portogallo con
Salazar (1933). Fenomeni analoghi si erano verificati in Ungheria e in Romania.
Con l’Anschluss (annessione) dell’Austria alla Germania, voluta da Hitler nel
1938, non solo si dava soddisfazione alla vecchia parola d’ordine del
pangermanesimo (tutti i tedeschi dentro lo stesso Stato), ma s’allargava
ulteriormente la sfera delle nazioni europee governate da regimi totalitari.
Naturalmente, è sui libri di storia che bisogna cercare risposte ai molti quesiti
che un fenomeno del genere solleva. Noi ci limiteremo come al solito a quelle
sommarie riflessioni che ci servono a completare il quadro storico-culturale, da
cui anche la letteratura è influenzata.
È del tutto evidente che i totalitarismi s’impongono in Europa in quei paesi in
cui i precedenti regimi liberaldemocratici e parlamentari erano piú recenti e piú
fragili: l’Italia, la Germania, la Russia zarista (per non parlare della Spagna, del
Portogallo, dell’Ungheria, ecc.): e in cui, dunque, le malattie di crescenza di
qualsiasi giovane organismo statuale avevano soffocato le ragioni stesse per cui,
all’inizio, essi erano nati (per esempio, il Risorgimento italiano, cui certo non si
potevano rimproverare tentazioni autoritarie).
Ferve la discussione se tutti questi autoritarismi debbano essere giudicati con
i medesimi criteri e arrivando alle medesime conclusioni. Non del tutto
improponibile, ad esempio, è la tesi secondo cui lo stalinismo trova le sue radici
e le sue motivazioni piú profonde nello stesso leninismo – teoria e pratica – da

cui indubbiamente aveva preso origine. Sembra tuttavia piú sensato, anche a
giudicare dalle diverse conclusioni, sostenere che il totalitarismo sovietico nasca
dalla perversione di un principio originario giusto, e comunque fortemente
incardinato nella storia culturale dell’Europa piú progredita dalla rivoluzione
francese in poi: quello della auspicabile eguaglianza delle condizioni e delle sorti
umane. Questa natura bifronte – conservata anche sotto e attraverso la
perversione – gli consentí a lungo di restare punto di riferimento per grandi
masse di uomini in tutto il mondo alla ricerca di libertà e di migliori condizioni
di vita (partiti comunisti e Stati nazionali di nuovo conio: per es. la Cina).
I totalitarismi di tipo fascista e nazista si fondavano invece ab origine su
principî in sé inaccettabili: le disuguaglianze fra gli uomini, l’uso teorizzato e
sistematico della violenza, la sottomissione assoluta, quasi la cancellazione delle
identità individuali, di fronte allo Stato e al Führerprinzip.
Quando anche il fascismo italiano, che tuttavia ne covava i germi fin
dall’inizio, ebbe fatti propri i principî nazisti della discriminazione razziale (con
il Manifesto della razza, del 1938, e con una serie di provvedimenti legislativi
fra il 1938 e il ’39, condivisi e sottoscritti dalla Monarchia sabauda), il fronte
ideologico del totalitarismo nazifascista fu completato nella maniera piú orrenda.
Il fronte politico-statuale trovò invece un momento di particolare rilevanza
nella stesura, il 22 maggio 1939, del cosiddetto «Patto d’acciaio» fra l’Italia e la
Germania. Nel settembre 1940 il patto divenne tripartito: vi aderí infatti anche il
Giappone, che, stretto intorno alla sua millenaria Monarchia, si era fatto
sostenitore in Estremo Oriente di un’analoga politica reazionaria ed espansiva.
Il quadro, da europeo, si fa mondiale.
Le componenti e i connotati del futuro scontro ormai ci sono tutti. E sarà, o
sarà presentato da una parte come dall’altra, come lo scontro tra due diverse
opzioni di civiltà (e di umanità).
9.1. La cultura europea e i totalitarismi.
Fra i totalitarismi e la cultura fu ovunque conflitto: tuttavia, con differenze e
sfumature notevoli.
L’essenza del totalitarismo è di assoggettare a sé tutto: anche le cose e le
imprese apparentemente meno significative da un punto di vista politico. Cosí in
Italia, in Germania e in Unione Sovietica i corrispondenti regimi emanarono
direttive volte a orientare il pensiero, la letteratura, le arti, ma, come detto, con
intenti ed esiti sostanzialmente non coincidenti. In Italia il fascismo adoperò
ampiamente la repressione e la censura, ma non impedí la «ricerca letteraria»

intesa nel senso stretto del termine: la risposta da parte degli scrittori fu quello
che definirei un generalizzato astensionismo, un farsi gli affari propri senza
troppo concedere e senza troppo accettare. In Unione Sovietica gli scrittori e gli
artisti furono organizzati in Unioni partitico-statuali (ci fu, ad esempio, una
famosa Unione degli scrittori) e vennero chiamati a rispondere a precise direttive
ideologiche. Molti di loro finirono nei «campi di lavoro», qualcuno vi
scomparve (Isaak Ėmmanuilovič Babel´ [1894-1940], che aveva cantato
l’epopea rivoluzionaria cosacca negli straordinari racconti de L’armata a
cavallo, 1923-26), altri ancora – anche se è sempre difficile interpretare gesti del
genere – si fecero volontariamente da parte (Vladimir Majakovskij, nato nel
1893, straordinario poeta e polemista futurista, grande sostenitore della
rivoluzione d’ottobre e del Partito comunista, si toglie la vita nel 1930).
In Germania la vittoria del nazismo scatenò una vera e propria campagna
contro la cosiddetta «arte degenerata»: tutta quella, in realtà, che era nata dalle
trasformazioni profonde intervenute nei suoi assetti tradizionali, e che noi
abbiamo cercato di descrivere negli ultimi apitoli di questa Storia. E cioè:
decadentismo, simbolismo, avanguardia, astrattismo. E tutto questo condito con
la solita accusa di mescolare decadentismo borghese con degenerazione ebraica.
I roghi dei libri infamati nelle piazze tedesche di quegli anni sono una
rappresentazione simbolica forte e impressionante di questa devastante
perversione ideologica. La risposta degli intellettuali tedeschi fu in molti casi
l’esilio: emigrarono (in fretta) dalla Germania personalità del calibro dei fratelli
Mann, Thomas e Heinrich, di Theodor Adorno, di Walter Benjamin. Quando
l’Austria fu invasa, furono costretti a fuggire Sigmund Freud, Franz Werfel e
altri. Quando anche la Francia fu invasa, Benjamin, in fuga verso i Pirenei,
preferí uccidersi che cadere nelle mani dei nazisti.
Concentriamoci un istante sulle possibili ragioni di questa ampia
fenomenologia. La piú ovvia l’abbiamo già detta: una dittatura non può tollerare
smagliature nel proprio sistema di controllo sociale. Si ha come l’impressione,
però, che le ragioni piú profonde siano di altra natura: sociali, di classe,
antropologiche.
Le dittature in Europa, negli anni ’20-’40 del secolo scorso, soprattutto il
fascismo e il nazismo hanno spiccati caratteri piccolo-borghesi. Mussolini, figlio
di un fabbro ferraio e di una maestra, è anche lui un maestro elementare; Hitler è
un imbianchino, pittore di cartoline e di manifesti. La loro piú autentica
personalità è simbolicamente rivelata dal fatto che ambedue, nel corso della

guerra, cui parteciparono come volontari, raggiunsero il grado di caporale: ci
furono dunque due caporali a capo delle piú temute e violente dittature europee
di quel periodo.
Quel che si rappresenta in quegli anni in questi grandi paesi europei è dunque
la comica – ma altamente distruttiva – rivolta di una cultura e di una sensibilità
«piccolo-borghesi» contro le tendenze e i risultati raggiunti da esperienze che,
con qualche approssimazione, potremmo definire «grandi-borghesi». La
lacerazione fu piú profonda e duratura di quanto si possa immaginare oggi. Detto
con altre parole, forse piú semplici e chiare: le «aristocrazie» intellettuali
tradizionali vennero aggredite e distrutte (e, se non distrutte, almeno disperse)
dalla invasione montante delle grandi masse, che nella piccola borghesia appena
appena intellettualizzata trovarono i loro nuovi leader e la loro nuova
avanguardia.
Su questa connessione non sembra lecito dubitare. Nazismo e fascismo, in
campo letterario e artistico, propugnano un ritorno al realismo, alla centralità
della figura umana, a un’arte facile e leggibile, a un monumentalismo
classicheggiante e a una retorica apologetica e pedagogica: arte e letteratura per
le grandi masse, appunto, che non vanno tanto per il sottile e vogliono vedere e
leggere cose chiare e non rifiutano d’essere ammaestrate, se possibile con
diletto.
Lo stalinismo in campo culturale è piú complesso e raffinato, ma arriva a
conclusioni non molto dissimili. Il ragionamento è questo: prima della
rivoluzione d’ottobre c’era stata una lunga fase degenerativa della cultura
borghese in Europa e nel mondo: decadentismo, avanguardia, astrattismo ne
erano state le espressioni sul piano artistico e letterario (come si vede, non si
parla propriamente di «arte degenerata», ma gli obiettivi polemici sono piú o
meno gli stessi). Con la scelta del realismo in tutti i campi la cultura del nascente
organismo statuale proletario intendeva perciò riallacciarsi alla cultura della fase
progressiva e persino rivoluzionaria della prima borghesia (con la stessa logica
con cui il marxismo veniva considerato in questo stesso ambito come l’erede
della grande «filosofia classica tedesca»). Goethe, Stendhal, soprattutto Balzac,
ne erano stati i campioni insuperabili: da loro bisognava ricominciare e ripartire.
Eminenti studiosi – per esempio il filosofo e critico letterario ungherese,
emigrato per motivi politici in Unione Sovietica, György Lukács (1885-1991) –
s’erano fatti spontaneamente e creativamente sostenitori di questa tesi,
contribuendo a darle dignità culturale (Saggi sul realismo, 1946).
Di fronte a questa drammatica situazione ampi settori della cultura europea

contemporanea trovarono la forza di reagire. Riteniamo utile, per esser chiari,
ripartire da un autore e da un’opera che abbiamo già esaminato. Il grande
scrittore tedesco Thomas Mann (cfr. supra, cap. II , par. 3.2.), nelle sue
Betrachtungen eines Unpolitischen [Considerazioni di un impolitico], scritte
durante la guerra e pubblicate nel 1918, aveva esposto le sue tesi di buon
conservatore tedesco (in netta e aspra polemica con quelle di suo fratello
maggiore Heinrich, già prima della guerra illuminista e democraticoprogressista). Per lui, la concezione tedesca di ciò che noi chiamiamo con
termine indifferenziato «cultura» – e cioè la Kultur – tutta fondata sull’interiorità
dello spirito e sulla riflessione intellettuale (Nietzsche, Wagner, Freud), era
nettamente superiore alla sua versione francese – e cioè la civilisation – fondata
sui suoi effetti sociali e sul suo progressismo illuministico-giacobino. Nella
guerra che aveva opposto gli Imperi centrali alle potenze dell’Intesa, Mann
aveva perciò ritenuto che si scontrassero anche questi due atteggiamenti
culturali, e non aveva esitato a sostenere animosamente il primo, in favore delle
armate tedesche in lotta.
Negli anni successivi alla prima guerra mondiale Thomas Mann andò
accostandosi lentamente alle idee democratiche, con atteggiamento tuttavia
sempre molto sorvegliato e problematico (La montagna incantata, 1924).
L’ascesa e il terribile avvento del nazismo nel suo (adorato) paese lo spinsero
però, con rapidità crescente, verso prese di posizione sempre piú limpide e
chiare. In due straordinari scritti di quegli anni, Appel an die Vernunft [Appello
alla ragione, 1930] e Achtung, Europa! [Attenzione, Europa!, 1935], egli decide
che, di fronte all’avanzata della barbarie (e tali egli considera senza mezzi
termini il nazismo e il fascismo), non è piú sufficiente la denuncia, ci vuole la
lotta, ci vuole l’azione: «Ciò che oggi sarebbe necessario è un umanesimo
militante, un umanesimo che scopra la propria virilità e si saturi della
convinzione che il principio della libertà, della tolleranza e del dubbio non deve
lasciarsi sfruttare e sorpassare da un fanatismo, che è senza vergogna e senza
dubbi».
Comincia una fase straordinaria nella storia della cultura europea. Contro le
mire di quello che Mann altrove chiama «un infame ossesso», la cultura non
lotta piú per affermare una delle proprie possibili tendenze contro tutte le altre,
secondo quella normale dialettica che l’aveva contraddistinta per secoli: lotta per
la propria sopravvivenza, ossia per la conservazione della propria complessiva
tradizione umanistica, in presenza d’un rischio assai incombente di totale
cancellazione barbarica.

Sotto gli effetti di questa spinta molti seguirono la strada indicata da Thomas
Mann. Il primo, effetto di questa rivolta della cultura europea alle progressive
affermazioni dei totalitarismi in Europa fu un congresso internazionale di
scrittori «Per la difesa della cultura», svoltosi a Parigi nel giugno 1935 (i cui Atti
sono stati recentemente pubblicati per la prima volta, Dijon 2005). In ragione del
forte allineamento in quel momento dell’Internazionale comunista su posizioni
antifasciste, vi parteciparono in massa scrittori provenienti dall’Unione Sovietica
e da tutti i partiti comunisti europei. Tra i nomi piú rilevanti: Julien Benda
(autore del famoso libro Il tradimento dei chierici, 1927, in cui stigmatizzava il
comportamento di quegli intellettuali che avevano subordinato la pura ricerca
della verità a interessi politici di parte); Robert Musil; l’inglese Aldous Huxley; i
sovietici Il´ja Ėrenburg, Aleksej Tolstoj, Vsevolod Ivanov, Boris Pasternak,
Isaak Babel´; i francesi André Gide, André Malraux, e Paul Nizan; i tedeschi
Bertolt Brecht e Anna Seghers; i due fratelli Mann, riavvicinati dagli eventi. Fra
gli italiani – poco numerosi – spicca il nome di Gaetano Salvemini.
La parola d’ordine della «difesa della cultura» dall’oppressione barbarica del
totalitarismo nazifascista divenne da quel momento uno dei cardini fondamentali
della lotta politica e ideale in Europa e nel mondo. Schieramenti e caratteri
dell’imminente conflitto mondiale si presentavano ormai perfettamente definiti
anche dal punto di vista della cultura (Thomas Mann e Croce, ad esempio,
simpatizzarono in piú d’un’occasione). La natura stessa del conflitto ne sarebbe
stata profondamente influenzata.
10. La cultura italiana e il fascismo.
Chi ci ha seguito finora non potrà stupirsi dell’entità assunta dall’adesione di
molti settori della cultura italiana al fascismo. Su alcuni di questi non torneremo,
tanto è chiaro il processo attraverso il quale essi approdarono a questa pressoché
naturale conclusione. Sono, in genere, quelli che, nel quindicennio precedente la
guerra, avevano con maggiore virulenza coltivato le parole d’ordine
antigiolittiane e antisocialiste: i nazionalisti, ovviamente; i futuristi; gli
anarcosindacalisti o sindacalisti rivoluzionari; gli scrittori di «Lacerba», Soffici e
Papini.
Piú interessante, senza dubbio, esaminare le posizioni di coloro che, pur non
potendo decisamente esser definiti o pensati come «precursori del fascismo»,
tennero a lungo un comportamento indeciso, fra strumentale e problematico, pur

avendo tutti gli strumenti per valutare quanto stava accadendo. Del tentativo di
Croce di conciliare il suo liberalismo con le simpatie (e anche una serie
inequivocabile di atti concreti) nei confronti del fascismo, abbiamo già detto. Ma
ci fu anche chi, in quei drammatici frangenti, pensò all’ipotesi di cavarsi fuori
della mischia, di «stare a vedere»: atteggiamento che presso gli intellettuali
italiani di tutti i tempi ha avuto sempre un gran seguito. Si tratta niente di meno
che di Giuseppe Prezzolini, il fondatore della «Voce», il quale, non dimentico
del suo antico pseudonimo (Giuliano il Sofista), nell’autunno del 1922 scrisse
una serie di lettere a quello che considerava il suo miglior allievo, Piero Gobetti
(cfr. infra, cap. III , par. 13.1.), per convincerlo a fondare insieme a lui la Società
degli Apoti, la congregazione di «coloro che non le bevono». Lo storicismo
crociano, molto ben manipolato, è alla base del ragionamento prezzoliniano:
«Ciò che è, è razionale; e se vogliamo capire la razionalità è necessario non
portarcene fuori col desiderio, col sogno, con l’imprecazione». Niente
moralismi, pare voglia dire Prezzolini, ma solo una ferma, responsabile
valutazione della storia. D’altra parte, il mestiere dell’intellettuale, in tempi
ferrei come quelli che si stanno vivendo, non comporta compromissioni. O si è
«storici» o si è «politici». La scelta, naturalmente, non è né di merito né di
valore. Ma se si è «storici», bisogna seriamente, fermamente rinunciare alla
politica: «A noi non sta, a noi non conviene, a noi non è bello fare politica»
(dove risuona un’eco del fatidico «freghiamoci della politica» del fratello di latte
Giovanni Papini, appena nobilitato dalla esemplare freddezza del discorso). Il
compito degli intellettuali è altro: è illuminare con le proprie idee la storia anche
nei momenti piú convulsi e difficili. Qui Prezzolini, di fronte alle lotte sociali del
dopoguerra e all’ascesa del fascismo, usa quasi le stesse parole con cui Croce si
era fissato una linea di condotta di fronte allo scoppio della guerra:
Il nostro compito, la nostra utilità, per il momento presente ed anche, nota bene, per le
contese stesse che ora dividono e operano, per travaglio stesso nel quale si prepara il mondo
di domani, non può essere che quello al quale ci siamo messi, e cioè di chiarire delle idee, di
far risaltare dei valori, di salvare, sopra le lotte, un patrimonio ideale, perché possa tornare a
dare frutti nei tempi futuri. A ognuno il suo lavoro. Vi è già tanta gente che parteggia! Non è
niente di male per la società se un piccolo gruppo si apparta, per guardare e giudicare; e non
pretende reggere o guidare, se non nel proprio dominio, che è dello spirito.

È appena il caso di notare che ogni «Società degli Apoti» è solo il primo
passo verso una completa accettazione del potere in quel momento dominante

(esperienza anche questa ricorrente presso gli intellettuali italiani di ogni tempo).
Solo qualche anno piú tardi (1927), Prezzolini metterà a nudo i motivi della sua
ammirazione per il dittatore, gli stessi (non è infondato supporlo) che convinsero
tanti italiani a pensare e fare le stesse cose:
Mussolini è una forza. Si tratta di constatare anzitutto questo fatto semplice, elementare e
incontestabile. È una forza, indipendentemente dal partito che essa capeggia, dalle idee che
egli sostiene… Uomini funerei, come Nitti, professorali, come Salandra, burocratici, come
Giolitti, non avrebbero mai avuto quella armonia di spirito con le folle che occorreva per
impossessarsene e farne uno strumento verso fini politici ulteriori.

Un caso sostanzialmente diverso, e tuttavia anch’esso assai significativo per
le sue implicazioni generali, fu quello di Pirandello. Questi, infatti, chiese
l’iscrizione al Partito nazionale fascista il 17 settembre 1924, esattamente un
mese dopo il ritrovamento del cadavere di Giacomo Matteotti, con un
telegramma in cui giudicava arrivato «il momento piú proprio di dichiarare una
fede nutrita e servita sempre in silenzio». La spiegazione piú normale, ma
probabilmente anche piú fondata, è che Pirandello, l’autore di I vecchi e i
giovani, portasse fino in fondo, come tanti altri della sua classe e del suo ceto,
quella critica al regime liberaldemocratico e parlamentare, che per molti
significò approdo al fascismo. In un’intervista di pochi giorni successiva alla sua
iscrizione, egli avanzava osservazioni e richieste, che sono le piú ovvie per
questo tipo di neofiti della «seconda ondata», e cioè la limitazione della libertà di
stampa, lo scioglimento della Camera dei deputati e l’integrazione del Senato
con tecnici e rappresentanti delle istituzioni basilari dello Stato. Se si vuol
andare al di là di questo, non bisogna cercare, probabilmente, equivalenze
improbabili tra l’attivismo fascista e l’attivismo o la frenesia dei personaggi
pirandelliani: a questa stregua dovremmo dar ragione a Gentile, che a un certo
punto, nel tentativo estremo di acquisirlo alla propria parte, parla di Croce come
di uno schietto fascista senza camicia nera. Bisognerà piuttosto, e piú
semplicemente, pensare che Pirandello è uno scrittore che critica i miti sociali,
ma pare non sappia che possa esistere una società senza miti: in questo egli è il
tipo di piccolo-borghese che lui stesso critica, ma senza avere la minima
coscienza di questa identificazione. Questo tipo non è contraddittorio con il
fascismo, anche se altri dello stesso tipo furono fin da allora antifascisti. Il mito
fascista fu dunque la nuova fede, che andava al di là delle obiezioni alle fedi
comuni ormai tutte scontate: demistificazione e mistificazione non si elidevano,

ma avevano bisogno l’una dell’altra, strette insieme in un cerchio chiuso e
invalicabile come uno spazio teatrale.
Ma non c’è dubbio che, com’è facile capire, massimo teorico e suscitatore di
questa nuova fede sia Giovanni Gentile. Se ritorniamo con la mente alle ragioni
del suo distacco da Benedetto Croce (cfr. supra, cap. II , par. 15.2.), capiremo
senza difficoltà per quali ragioni l’adesione di Gentile al fascismo rappresenti
l’evoluzione naturale delle sue posizioni precedenti e, al tempo stesso,
un’architrave della cultura fascista in formazione. Tutto ciò s’impernia e si
giustifica nella posizione centrale attribuita allo Stato etico, il quale, secondo lui,
«viene ad essere inteso non come opposto o sovrapposto all’individuo ma come
la stessa volontà individuale nella sua profonda razionalità e legalità. In uno dei
saggi suoi piú importanti di questo periodo, Che cosa è il fascismo (marzo
1925), Gentile avverte con molta precisione: «Badate, il fascismo di cui io parlo
è il mio fascismo». Non è l’espressione di una cautela qualsiasi. Da una parte è
la riaffermazione del diritto di ognuno di farsi la propria filosofia. Dall’altra è la
sottolineatura del suo convincimento che il fascismo non possa restringersi negli
articoli di un credo determinato, e che cioè esso sia soprattutto sentimento,
volontà, azione. Dirà altrove:
La dottrina del fascismo è nella sua azione. Non è un’ideologia, non è un sistema chiuso, e
non è neanche veramente un programma, se per programma s’intende un disegno
preconcepito e proiettato nell’avvenire. Il fascismo è piuttosto un atteggiamento spirituale che
un certo contenuto di pensiero.

Dunque, una «forza spirituale» nuova, uno «spirito nuovo», che può essere
davvero l’inizio di un’altra vita per l’Italia, perché si capisce che per Gentile se
mancano la forza spirituale, lo spirito nuovo, vano è sperar qualsiasi riforma,
anche la piú concreta ed effettuale. Il fascismo, dunque, non è che l’incarnazione
dell’atto: e dunque, insieme, dottrina politica, azione e fede religiosa, in quanto
«concezione totale della vita». È, cioè, visto con quest’occhio, un precipitato
storico di idealismo attuale, come testimonia la ricostruzione culturale, che lo
legittima agli occhi della storia.
Al fascismo Gentile diede tre cose estremamente importanti. Innanzi tutto,
una puntigliosa rilettura della storia culturale italiana passata, dal Rinascimento
in poi, che presentava il fascismo l’erede della parte migliore di essa (secondo
uno schema, che, sia pur utilizzato a modo suo, ricordava molto quello di

Francesco De Sanctis). In secondo luogo, una coerente e culturalmente ben
motivata «riforma della scuola», da lui promossa (con il pieno appoggio di
Croce) quand’era ministro della Pubblica Istruzione nel primo gabinetto
Mussolini. In terzo luogo, a partire dal 1933, la realizzazione dell’imponente
Enciclopedia italiana (detta anche «Treccani» dal nome del suo finanziatore),
cui egli volle, anche in polemica con i fascisti piú intransigenti, che
partecipassero i migliori studiosi italiani d’ogni settore, indipendentemente dalle
rispettive convinzioni politiche (vero anche che nessuno cui fu offerto di
collaborare rifiutò, ad eccezione di Benedetto Croce).
Queste aperture mentali – tattiche o strategiche che fossero – non impedirono
all’illustre filosofo ed esponente di punta della cultura liberale, di farsi al caso
difensore strenuo della violenza fascista. In un altro scritto del ’25 egli infatti
cosí si esprimeva:
C’è la violenza del privato, che è arbitrio, anarchia, disgregazione sociale… Ma c’è
un’altra violenza, che è voluta da Dio e da tutti gli uomini che credono in Dio e nell’ordine e
nella legge che Dio certamente vuole nel mondo: la violenza per cui tra la legge e il
delinquente non c’è parità; e non è possibile ammettere che questi liberamente si persuada ad
accettare o meglio a chiedere quella pena, che pure, come giustamente osservò un grande
filosofo, è un suo diritto. La volontà della legge annulla la volontà del delinquente: cioè è una
santa violenza.

Poco importava, evidentemente, che nella categoria dei «delinquenti» fossero
compresi tutti coloro che, in un modo o nell’altro, ma il piú delle volte restando
sul terreno della legalità, s’opponevano al fascismo. In un altro scritto di quegli
anni Gentile arrivava persino a fare l’«elogio del manganello», considerato una
«forza morale», al pari di una «predica».
Concludendo questo paragrafo, si può dire che l’atteggiamento degli
intellettuali e degli scrittori nei confronti del fascismo, salvo le élites di cui
parleremo successivamente, fu scarsamente antagonistico: fu, in un certo lato
senso, di tipo prezzoliniano. Ci fu, insomma, quello che (con una parola un po’
difficile) si potrebbe definire un «nicodemismo di massa»: chi non era
d’accordo, generalmente, finse di esserlo. E fra chi era d’accordo – e certamente
furono molti – e chi non era d’accordo si stabilí tacitamente di sollevare il
problema il meno possibile.
Il consenso, come s’è detto, andò crescendo fra loro man mano che nel paese

cresceva il consenso verso il regime. Quando nel 1931 fu imposto ai professori
universitari il giuramento di fedeltà al fascismo, soltanto dodici (su
milleduecento circa) lo rifiutarono (perdendo il posto, per intenderci). Fra gli
intellettuali e gli scrittori pochi, ad esempio, scelsero la via dell’esilio (assai
ampiamente praticata, come abbiamo visto, in Germania). Il regime, a sua volta,
affidato alla censura e al Minculpop (Ministero della Cultura Popolare) il
compito di mantenere l’ordine, evitò interventi troppo diretti nel lavoro degli
intellettuali e degli scrittori, che furono piú o meno lasciati liberi di fare le loro
ricerche, purché non invadessero il campo degli argomenti proibiti. Su questa
quietistica spartizione dei ruoli, si fondò il clima culturale dell’Italia fascista.
Perché il sistema fosse rimesso in discussione alle radici, fu necessario un
lungo e lento percorso, di cui cominciamo qui di seguito a dare qualche
elemento.

La politica linguistica del fascismo.

Presentando, sia pure in breve, gli effetti del ventennio fascista sull’evoluzione della situazione
linguistica italiana è necessario distinguere nettamente fra le scelte politico-culturali compiute dal
regime e gli sviluppi complessivi dei comportamenti linguistici, solo in parte determinati da quelle
scelte; come pure occorre distinguere fra il rigido conservatorismo che improntò le idee dei dirigenti
fascisti in fatto di lingua dall’impatto che sulla lingua ebbero le innovazioni tecniche del tempo (prima
fra tutte la radio). Un’ulteriore distinzione andrebbe fatta fra il linguaggio del regime, visto nelle sue
manifestazioni, anche letterarie, ufficiali, e il linguaggio (se cosí si può dire) dei resistenti, di quegli
scrittori e intellettuali che cercarono anche tramite i mezzi espressivi una via di fuga dalla diffusa
illibertà del tempo.

Lineamenti essenziali.

La politica linguistica del fascismo è riassumibile in alcuni punti principali: anzitutto un forte
centralismo opposto sia alle spinte differenziatrici dei dialetti, sia alla «contaminazione» delle lingue
straniere, che tradizionalmente (e sempre piú nel nuovo secolo) premono sul vocabolario della lingua
italiana. L’ostilità al dialetto (curiosamente contraddittoria con la filosofia «strapaesana» di certo
fascismo delle origini) si espresse subito all’interno della scuola, con lo snaturamento dei programmi
elementari del 1923 (vedi scheda supra, p. 212) e col successivo divieto di dare al dialetto qualsiasi

cittadinanza nell’insegnamento. Negli anni, col perfezionamento dell’organizzazione propagandistica
del regime, questo divieto si estese alle trasmissioni radiofoniche e al cinema, controllato mediante
una serie di ordini di servizio («veline») che obbligavano gli addetti a modificare nel senso voluto
testi, inquadrature e ovviamente parole e frasi. Anche il doppiaggio dei film stranieri venne pertanto
sottoposto a una occhiuta censura linguistica.
Contraltare di questo atteggiamento repressivo verso il dialetto fu un greve conservatorismo e purismo
imposto al mondo della scuola e agli organi di stampa. Il timore verso il pericolo derivante dal contatto
con l’estero assunse forme svariate ma, per quanto riguarda il linguaggio, si espresse nella creazione di
una Commissione per l’italianità della lingua (attivata nel 1941) col compito di espungere dall’uso i
forestierismi e di sostituirli con coniazioni fedeli allo spirito della lingua. Si trattava di una politica,
oltre che miope, destinata a sfiorare in piú casi il ridicolo (basti pensare alla pretesa di sostituire bar
con quisibeve o taverna potoria), ma si dovette alla presenza in commissione di alcuni fra i migliori
linguisti del tempo (fra gli altri Bruno Migliorini e Alfredo Schiaffini) se una certa parte delle
neoformazioni proposte ebbe fondamento storico e incontrò un sia pur discontinuo successo. Negli
elenchi di termini da espellere dall’uso troviamo ad es. chef, carné, fiche, chance, garage, parole che –
come è facile vedere – hanno resistito nell’uso fino a oggi; e altre come chauffeur e parabrise che
sono state sconfitte dai sinonimi proposti (autista, parabrezza ecc.). In qualche caso (vedi la coppia
garage/autorimessa) la «contesa» è rimasta a lungo indecisa.
Dunque, una politica volta a promuovere una italianizzazione a tutto tondo del paese, sullo sfondo dei
processi storici che, come sappiamo, avevano per secoli lasciato l’italiano nel limbo della letteratura,
senza che questo giungesse a radicarsi socialmente. Paradossalmente, tuttavia, il fascismo non seppe
né volle darsi strumenti utili a raggiungere lo scopo, anzi: la struttura selettiva, classista, della scuola
non promosse un significativo aumento dei livelli di alfabetizzazione; si aggiunse l’aggravante
dell’indebolirsi di quei processi di migrazione interna e urbanesimo (combattuti dal fascismo in nome
della politica agraria e del «ritorno alla terra») che tanta parte avevano avuto a fine Ottocento
nell’amalgama anche linguistico del popolo; i modelli linguistici imposti dal regime andarono infine
nel senso di una stereotipia (si pensi all’imposizione del Voi, ritenuto piú autoctono e piú «maschio»
del Lei, nei rapporti interpersonali) che scoraggiava ogni forma di espressività e instaurava una cupa
omologazione retorica. Hanno dunque avuto ragione i linguisti che hanno studiato questo periodo
storico nel descriverlo come una fase di «stagnazione» dei rapporti e delle abitudini comunicative.

Fascismo e mezzi di comunicazione di massa.

Tuttavia, le leggi della innovazione tecnica finirono col far filtrare anche in questo quadro di
uniformità elementi dinamici destinati a svilupparsi col tempo. Abbiamo accennato alla radio, che
porta nelle case, anche in quelle in cui si parla solo o quasi solo dialetto, la lingua nazionale: magari è

il testo di una canzone a imprimersi nella mente, o sono le gesta degli sportivi narrate dai radiocronisti.
Aggiungiamo la diffusione sonora, via altoparlante, dei discorsi di Mussolini in tutte le piazze della
nazione. Si trattava di una forma di propaganda di massa inedita e straordinariamente piú efficace dei
vecchi comizi politico-sindacali: la voce del Duce giungeva dappertutto uguale a se stessa, con le
stesse parole e nella stessa forma, tanto piú autoritaria e persuasiva, quanto piú consegnata alla magia
del mezzo tecnico. Sebbene dunque il linguaggio politico del regime fosse vacuamente retorico e
impregnato di stilemi misticheggianti («I colli fatali della patria», «Il destino supremo» del popolo
giunto al suo «compimento» ecc.), fosse cioè un linguaggio non solo contenutisticamente ma anche
formalmente vecchio, esso poté penetrare l’attenzione e la memoria con una forza che nessuna
comunicazione politica aveva fino a quel momento posseduto. Confini linguistici e sociali venivano
dunque a cadere, sotto l’impeto anche spettacolare della voce che giungeva da lontano, ascoltata come
in un rito sacrale dalla folla riunita. Un famoso film di Charlie Chaplin, Il grande dittatore (1940), ha
colto alla perfezione (e rovesciato il senso) di questo evento comunicativo nella splendida scena
conclusiva, in cui il finto Hitler arringa il mondo intero, e manda finalmente a tutti un messaggio di
speranza e di pace che viene salutato da un gigantesco urlo di gioia.
Un discorso sulla comunicazione d’epoca fascista dovrebbe estendersi allo studio delle componenti
non verbali. Gli apparati simbolici del regime erano una parte essenziale della conquista del consenso:
si pensi alla vestizione in divisa degli alunni, ai riti e alle gare ginniche, sovente usate dai regimi
autoritari come veicoli di identità; si pensi all’iconografia dei ruoli familiari e sociali, che affida
all’uomo la funzione di capo, i valori della forza e del coraggio, e alla donna quelli dell’obbedienza,
della cura dei figli, delle faccende domestiche giustificate da superiori interessi patriottici; si pensi agli
slogan carichi di ideologia imposti all’educazione («Libro e moschetto»). Di notevole interesse anche
la tecnica oratoria mussoliniana, fondata su una mimica tempestosa e intessuta da una teatralità
dialogante che hanno fatto epoca: l’appello a valori completamente astratti nella loro genericità (la
«romanità», «l’onore» e sim.), le formule di facile presa («qui/là», «davanti/dietro»), la chiamata in
causa del popolo adorante cui viene offerta la possibilità di gridare in coro la propria rabbia o la
propria devota approvazione (un esempio classico, tratto dalla dichiarazione di guerra: «Ne sarete voi
degni?» La folla – chiosavano di solito i giornali d’epoca – «risponde con un formidabile sí»).

La lingua della resistenza.

Fenomeni di questo genere vanno tenuti presente anche nell’accostarsi ai testi letterari degli autori che
si tennero a distanza dal fascismo (magari, a volte, dopo una iniziale adesione) e cercarono nuove
forme espressive. Sia il realismo, la dichiarata ricerca di una «verità» quotidiana e popolare, di certi
scrittori come Carlo Bernari o Vasco Pratolini, sia il simbolismo e la rarefazione di altri (un esempio è
Conversazione in Sicilia, 1936, di Vittorini) possono forse essere letti come tentativi di ricostruire

un’autenticità della comunicazione che esulasse dalla grande mistificazione di regime e ridesse al testo
letterario la capacità di funzionare come mezzo di conoscenza artistica e umana.

11. I «Manifesti degli intellettuali».
Il Manifesto degli intellettuali del fascismo venne pubblicato il 21 aprile
1925, a conclusione di un convegno per la cultura fascista, svoltosi a Bologna.
Steso da Gentile, e corretto di pugno da Benito Mussolini, esso rappresenta in
gran parte una sintesi delle opinioni, a noi già note, del filosofo idealista sul
fascismo, sulle quali non ci sembra necessario ritornare. L’aspetto nuovo,
almeno nel senso che non era mai stato fino a quel momento teorizzato
pubblicamente da un’intera collettività di studiosi, è che esso non è tanto un
discorso sugli impegni culturali del fascismo, quanto un vero e proprio giudizio
politico sul fascismo e sulla situazione italiana contemporanea. Gli intellettuali
fascisti non si limitano cioè a spiegare che cosa il fascismo è o può essere per il
loro lavoro di ricerca. Essi pronunciano un atto di fede nei confronti di Mussolini
e della sua opera, e cercano di dimostrare quanto il fascismo sia utile all’Italia.
Questo tratto è ancor piú pronunciato, in quanto gli intellettuali italiani fascisti si
rivolgono agli intellettuali di tutte le nazioni, per reagire alle pretese calunnie
degli antifascisti:
Ma gli stranieri, che sono venuti in Italia, sorpassando quella cerchia di fuoco creata
intorno all’Italia fascista dai tiri di interdizione con cui una feroce propaganda cartacea e
verbale, interna ed esterna, d’italiani e non italiani, ha cercato d’isolare l’Italia fascista,
calunniandola come un paese caduto in mano all’arbitrio piú violento e piú cinico, negatore di
ogni civile libertà legale e garanzia di giustizia: gli stranieri che hanno potuto vedere coi
propri occhi questa Italia, e udire coi propri orecchi i nuovi italiani, e vivere la loro vita
materiale e morale, hanno cominciato dall’invidiare l’ordine pubblico oggi regnante in Italia;
poi si sono interessati allo spirito che si sforza ogni giorno di piú d’impossessarsi di questa
macchina cosí bene ordinata; hanno cominciato a sentire che qui batte un cuore, che è pieno
d’umanità, quantunque scosso da una esasperante passione patriottica.

Il 1° maggio dello stesso anno comparve sul «Mondo» Una risposta di
scrittori, professori e pubblicisti italiani, al manifesto degli intellettuali fascisti,
stesa da Benedetto Croce. Non ci sono dubbi che i motivi della reazione siano
piú intellettuali che politici. Croce, che probabilmente avrebbe rinunciato a

polemizzare con Gentile o con qualsiasi altro sul merito delle singole opinioni
sul fascismo, coglie l’elemento di novità presente nel convegno bolognese nel
fatto di costituire un’adesione politica al fascismo da parte di intellettuali. Il
contromanifesto liberale tende essenzialmente a colpire questo punto, in quanto
mette in gioco l’essenza stessa di una concezione militante della cultura:
Gli intellettuali fascisti, riuniti a congresso a Bologna, hanno indirizzato un manifesto agli
intellettuali di tutte le nazioni per spiegare e difendere innanzi ad essi la politica del partito
fascista.
Nell’accingersi a tanta impresa, quei volenterosi signori non debbono essersi rammentati di
un consimile famoso manifesto, che agli inizi della guerra europea, fu bandito al mondo dagli
intellettuali tedeschi; un manifesto che raccolse, allora, la riprovazione universale, e piú tardi
dai tedeschi stessi fu considerato un errore.
E veramente, gl’intellettuali, ossia i cultori della scienza e dell’arte, se, come cittadini,
esercitano il loro diritto e adempiono il loro dovere con l’ascriversi a un partito e fedelmente
servirlo, come intellettuali hanno il solo dovere di attendere, con l’opera dell’indagine e della
critica e le creazioni dell’arte, a innalzare parimenti tutti gli uomini e tutti i partiti a piú alta
sfera spirituale affinché, con effetti sempre piú benefici, combattano le lotte necessarie.
Varcare questi limiti dell’ufficio a loro assegnato, contaminare politica e letteratura, politica
e scienza è un errore che, quando poi si faccia, come in questo caso, per patrocinare
deplorevoli violenze e prepotenze e la soppressione della libertà di stampa, non può dirsi
nemmeno errore generoso.

L’importanza di questa dichiarazione sta nel fatto che ci si può cogliere un
tratto di sensibilità europea (che ci ricollega a ragionamenti che abbiamo già
fatto: cfr. supra, cap. III , par. 9.1. sgg.). La contaminazione di letteratura e
politica, di politica e scienza è infatti un problema che riguarda non solo l’Italia
ma, piú in generale, le sorti della cultura in tutta la complessa fase di crisi della
società liberale e democratico-liberale succeduta in Europa al conflitto mondiale.
È abbastanza evidente, in questo senso, che la denuncia di Croce riguarda non
soltanto la lotta al fascismo, ma, piú in generale, tutte quelle forme d’impegno
che in qualche modo postulavano una subordinazione della cultura, della
letteratura e della scienza alla politica: il bolscevismo, ad esempio. Del resto se
si considera il comportamento di Croce nel periodo 1924-25, non si può fare a
meno di pensare che egli partecipi di quella preoccupazione assai diffusa fra i
grandi intellettuali europei di tendenze, genericamente, liberal-conservatrici
(ripetiamo qui i nomi, a titolo d’esempio, di Thomas Mann, di Ortega y Gasset,

di Benda), per la crescita del potere delle masse, da cui deriva un
rivoluzionamento delle strutture sociali e una conseguente perdita di potere da
parte delle forze culturali.
Fra le personalità piú rilevanti che firmarono il Manifesto Gentile, segnaliamo
quelle di Bruno Barilli, Giuseppe Bottai, Mario Carli, Enrico Corradini,
Salvatore di Giacomo, F. T. Marinetti, Ugo Ojetti, Ferdinando Russo, Ardengo
Soffici, Curzio Malaparte, Gioacchino Volpe; tra quelle che firmarono il
Manifesto Croce, Giovanni Amendola, Emilio Cecchi, Luigi Einaudi, Giustino
Fortunato, Gaetano Salvemini, Luigi Salvatorelli.
Inizia di qui, almeno sul versante della «vecchia» cultura, un processo di
separazione insanabile rispetto alla proposta politica e culturale del fascismo. Di
questo processo fu, nel corso del ventennio, punto di riferimento e simbolo
Benedetto Croce, uscito definitivamente dalle sue iniziali incertezze.
12. Benedetto Croce: «la religione della libertà».
Impossibilitato, ovviamente, a esprimersi da quel momento in poi in modo
piú diretto, Croce, ricorrendo alla propria immensa dottrina, ebbe il colpo di
genio che consistette nel collegare la sua predicazione liberale a una grande
operazione storiografica. Forse è proprio questo il punto veramente decisivo del
suo liberalismo. Negli anni successivi al ’25 Croce è spinto sempre piú a
trasformarsi in scrittore di storia. Del 1924-25 è la Storia del regno di Napoli;
del 1928 la Storia d’Italia dal 1871 al 1915; del 1929 la Storia dell’età barocca
in Italia; del 1932 la Storia d’Europa nel secolo decimonono; del 1939 La storia
come pensiero e come azione.
Rilevanti, dal nostro punto di vista, soprattutto la Storia d’Italia dal 1871 al
1915 (che ripercorre le fasi, per lui sostanzialmente progressive e positive, della
storia della nazione dall’unità allo scoppio della Grande Guerra, con forte spirito
di simpatia nei confronti dell’esperimento giolittiano), e la Storia d’Europa.
Nell’espletamento di questa attività di ricerca Croce applica i canoni classici,
filosofici e storiografici, della sua posizione.
La storiografia, secondo lui, mira a individuare lo svolgimento della civiltà, e
deve saper cogliere gli aspetti vari e molteplici. Ma la storia – questo Croce
l’aveva detto già all’inizio della sua riflessione – è storia dello spirito, cioè è
l’uomo in quanto riflette su se stesso e coscientemente crea la propria storia. In

ogni momento della storia dell’uomo c’è tutto l’uomo, come filosofo, come
artista e come creatura religiosa. Ma la sintesi di tutti questi momenti, e insieme
il riconoscimento della loro perenne distinzione, è la vita morale. La storia,
dunque, per usare una sua tipica espressione, è sempre «storia etico-politica». Ed
è sempre, anche quando parla delle stagioni piú lontane, «storia
contemporanea»: perché, chi studia il passato, lo rivive, se ne appropria e lo
restituisce ai lettori del presente come se fosse affar loro, materia del contendere
e della scelta.
Ma, cosí concepita, la storia non può essere altro che storia di libertà: storia
della libertà che è «l’eterna formatrice della storia, soggetto essa stessa di ogni
storia»: «principio esplicativo del corso storico» e, al tempo stesso, «ideale
morale dell’umanità». La storiografia, dunque, è storiografia della vita morale e
come storiografia della vita morale è storiografia della libertà; non può non
esserlo, se è vera storiografia, perché l’essenza stessa della vita umana, motore
della storia, è la libertà (è appena il caso di ricordare che il primo capitolo della
Storia d’Europa porta come titolo, appunto, La religione della libertà).
Un intero filone dell’antifascismo – due generazioni d’intellettuali, piú o
meno – trovò una palestra ideale nell’indiretto ma alto pedagogismo crociano.
Le cui tracce si scorgono pressoché ovunque nella cultura italiana
contemporanea, almeno fino agli anni ’50.
13. La giovane cultura «critica».
Fin qui le posizioni di coloro che erano stati delle autorità intellettuali e
politico-culturali già prima della guerra e ora venivano facendo i conti, oltre che
con il fascismo, anche con il proprio passato.
Ma, in quei medesimi anni, giovani forze emergono che, oltre a fare i conti
con il fascismo, ritengono di dover sottoporre a critica, molto radicale talvolta,
anche gli eventi e i personaggi che avevano preceduto e in qualche modo
preparato e reso possibile il fascismo. Comincia qui un «processo alla storia
d’Italia», che prosegue nei decenni successivi, e forse non è ancora finito. Al
maturo, grande filosofo Croce, tentato di leggere il «fascismo» come
un’anomalia (o addirittura «una parentesi») nella storia d’Italia, si
contrappongono i ventenni-trentenni di questo periodo, almeno quelli non
abbacinati dalla meteora ribellista e volontaristica del fascismo, i quali cercano
di vedere piuttosto le radici del fenomeno, i suoi punti di contatto con gli strati
profondi della realtà italiana di quegli anni.

Ciò avviene secondo prospettive diverse, ma non senza sostanziosi punti di
contatto e, talvolta, di reciproca simpatia.
13.1. Piero Gobetti e «La rivoluzione liberale».
Le prime due esperienze – quella gobettiana e quella gramsciana – hanno
origine in quel vero e proprio crogiolo di tensioni e di forze, che fu la Torino del
primo dopoguerra, la Torino della grande fabbrica, la Fiat, e dei «consigli
operai».
Piero Gobetti era nato a Torino nel 1901. Giovane intellettuale di
straordinaria precocità, fu amico di Prezzolini e seguace di Croce, prima di
accostarsi al movimento democratico di G. Salvemini, Nel 1922 fondò il
settimanale «La rivoluzione liberale» e, nel 1924-25, l’omonima casa editrice e
la rivista culturale «Il Baretti» (per cui cfr. infra, cap. III , par. 14.1.2.). Nel
volume Risorgimento liberale, apparso nel 1924, aveva raccolto i suoi scritti
teorici piú importanti sull’argomento. Nel 1925 fu aggredito e duramente
picchiato da una squadraccia fascista. Riparato a Parigi, vi morí l’anno dopo in
seguito alle ferite riportate.
Il perno di tutto il ragionamento gobettiano è la ricerca dei motivi per cui
l’«unità» italiana non ha prodotto i frutti sperati. Una prima risposta è che l’Italia
non ha (ancora) fatto quella «rivoluzione intellettuale e morale», senza la quale
qualsiasi «rivoluzione politica» langue e si spegne. Ricompare qui per la prima
volta, dopo De Sanctis, un tema centrale nella storia della cultura italiana
contemporanea. La «riforma intellettuale e morale» è quella cosa che gli italiani
dovrebbero riuscire a compiere prima d’iniziare qualsiasi cosa (Gramsci era piú
o meno della stessa opinione: cfr. infra, cap. IV , par. 7.1. sgg.). Essa, infatti, è la
condizione di ogni ben operare: se non c’è, l’Italia risprofonda nel caos e nella
corruzione.
Per Gobetti (per stringere al massimo l’esposizione) essa è mancata
fondamentalmente per due motivi.
Innanzi tutto, egli individua nella Riforma protestante l’anello mancante nella
storia della coscienza civile e intellettuale italiana, la ragione della sua
«immaturità ideale e politica». La «riforma intellettuale e morale» gli si
configura perciò come acquisizione della mentalità puritana e rigorista trasmesse
alla cultura europea dal protestantesimo, e come fondamento, essenzialmente, di
una «morale del lavoro», di cui nella società moderna sono portatori soprattutto
gli operai di fabbrica, i quali, dalla loro esperienza quotidiana, ricavano «un

atteggiamento di dominio, una sicurezza senza pose, un disprezzo per ogni
specie di dilettantismo», «la dignità del lavoro l’abitudine al sacrificio e alla
fatica» (anche in questo caso si potrebbero cogliere altrettanti punti di contatto
con le posizioni del giovane Gramsci e dell’«Ordine nuovo»).
In secondo luogo, è evidente che il perno di tutta la sua posizione è la critica e
insieme la riforma del liberalismo classico. Nel Manifesto della «Rivoluzione
liberale» vediamo affermato: «Il liberalismo è morto perché non ha risolto il
problema dell’unità» (ma la frase ricorre continuamente nei suoi scritti). Questo
significa che la vita pubblica italiana poggia secondo lui su queste tre carenze
paurose: 1. la mancanza di una classe dirigente come classe politica; 2. la
mancanza di una vita economica moderna ossia di una classe tecnica progredita
(lavoro qualificato, intraprenditori, risparmiatori); 3. la mancanza di una
coscienza e di un diretto esercizio della libertà.
Superare queste carenze si può, ma soltanto liberandosi da molti dei dogmi
delle vecchie posizioni politiche e ideologiche, oppure sforzandosi di riplasmarli
attraverso l’osservazione dei fatti.
Una di queste osservazioni lo porta a un’affermazione, per uno come lui mai
stato marxista, di sconvolgente novità: e cioè che la «rivoluzione liberale» non si
può fare senza riconoscere, come dice lui, il valore nazionale del movimento
operaio, cioè senza «incorporare» ragioni e strutture della classe produttrice per
eccellenza dentro lo Stato liberaldemocratico. Conclude Gobetti: «Forse di
questa affermazione potrà vivere lo Stato italiano» (affermazione gravida di
futuro).
13.2. Antonio Gramsci e «L’Ordine nuovo».
Antonio Gramsci era un sardo, nato ad Ales (Oristano) nel 1891, e venuto a
Torino a studiare nella facoltà di Lettere (dove acquisí una buona preparazione
teorico-linguistica). Entrato in contatto con gli ambienti socialisti della città di
elezione, collaborò al «Grido del popolo» e alla redazione torinese
dell’«Avanti!» Nell’aprile 1919 fondò con Tasca, U. Terracini e P. Togliatti la
rivista «L’Ordine Nuovo», con cui sostenne il movimento dei «consigli operai»
(sul modello dei Soviet bolscevichi) e l’occupazione delle fabbriche (settembre
1920).
Partecipò a Livorno alla fondazione del partito comunista d’Italia (gennaio
1921). Nel 1922 si trasferí a Mosca, delegato italiano presso l’Internazionale
comunista; e nel ’23 a Vienna, anche per tenere meglio i contatti con gli altri

partiti comunisti europei. Nel 1924, eletto al parlamento, rientrò in Italia e
partecipò alle iniziative del suo partito dopo l’assassinio di Matteotti. La lotta
politica all’interno del partito si concluse a Lione nel 1926 (III Congresso), con
il pieno successo delle tesi gramsciane. Ma nel novembre fu arrestato, in spregio
all’immunità parlamentare.
Prima confinato a Ustica, fu poi processato per reati contro lo Stato e
condannato a vent’anni di reclusione, che scontò in maniera particolarmente
dura presso il carcere di Turi in Puglia. Non gli furono però impediti lo studio e
le attività intellettuali, da cui nacquero numerosi quaderni di riflessioni e di
appunti, divenuti però noti solo dopo l’abbattimento del fascismo e la
conclusione della guerra (cfr. infra, cap. IV , par. 7.1. sgg.).
Il fragile fisico di Gramsci, dopo cinque anni di carcere duro, crollò. Fu
perciò ricoverato in una clinica di Formia, poi in una di Roma: qui spirò nel
1937, a soli quarantasei anni.
Di questo primo Gramsci (il «giovane» Gramsci) coglierei soprattutto un
aspetto, che è quello del teorizzatore e sostenitore del movimento dei «consigli
di fabbrica»: cioè, per esprimerci in termini ancora attuali, di un’esperienza di
«democrazia diretta», capace di scavalcare sia gli istituti della «democrazia
borghese» sia quelli, ormai eccessivamente sclerotizzati, della «democrazia
sindacale» di tipo tradizionale. La sua visione teorica, insomma, era fondata sul
presupposto che «lo Stato socialista esiste già potenzialmente negli istituti di vita
sociale caratteristici della classe lavoratrice sfruttata». L’organizzazione e la
cultura dell’organizzazione devono essere pronte a raccogliere in un disegno
coerente questi istituti che sorgono dal basso e spingere l’attacco a fondo contro
lo Stato borghese. D’altra parte, il movimento torinese dei Consigli di fabbrica
rappresenta un aspetto di una piú generale tendenza consigliare, che negli anni
successivi alla guerra, in diversi paesi d’Europa, tenta di organizzare la risposta
operaia alla crisi del socialismo democratico e alla controffensiva capitalistica,
ripartendo dai luoghi di lavoro e dall’organizzazione della produzione. Del resto
anche la lettura gramsciana della rivoluzione bolscevica in Russia privilegiava in
questa fase la centralità del Soviet, il Consiglio operaio o contadino, nella
costruzione del nuovo Stato socialista.
Piú tardi Gramsci, dopo la fondazione del partito, avrebbe integrato e in parte
corretto questi principî. Essi restano però rivelatori di un atteggiamento mentale
e di una cultura che negli anni della conquista del potere da parte del fascismo
avrebbero stentato a crescere e affermarsi: e cioè l’idea, di origine

indubbiamente marxista, secondo cui è dal sociale, dalle cellule elementari del
mondo produttivo e delle classi, che bisogna ripartire, se si vogliono affrontare e
risolvere le «crisi di sistema».
Da questo punto di vista, le giovanili intuizioni ordinoviste si collocano su di
un’onda lunga politico-culturale, minoritaria ma resistente, che è arrivata in
Italia almeno fino agli anni ’60 (cfr. infra, cap. V , par. 8.3.).
13.3. «Giustizia e Libertà».
Nel 1925 un gruppo fiorentino formato in parte da giovani e giovanissimi
allievi di Gaetano Salvemini, e cioè da Carlo Rosselli, Ernesto Rossi, Nello
Traquandi, Piero Calamandrei, diede vita a un giornaletto clandestino, il primo
che scegliesse volontariamente la strada della cospirazione: «Non mollare».
Carlo Rosselli, dopo esser passato attraverso l’esperienza di un’altra rivista, piú
teorica, «Quarto Stato» (1925-26), diretta con la collaborazione di P. Nenni, e
aver subito il confino, riparato in Francia si fece promotore di una specie di
«concentrazione antifascista» nuova, che si poneva il compito di raccogliere le
giovani forze dell’opposizione, distinte da quelle rappresentate nella vecchia
«concentrazione» – grosso modo, i partiti e i raggruppamenti dell’Aventino – e
da quelle comuniste (Carlo Rosselli doveva pagare cara la sua intransigente
opposizione al fascismo: fu ucciso infatti, insieme con il fratello Nello, nel 1937,
da un gruppo di fascisti francesi, i famigerati «cagoulards», pagati e diretti dai
servizi segreti italiani). Nel novembre 1929 apparve il primo numero di un foglio
clandestino portante l’intestazione «Giustizia e Libertà». Fra il gennaio 1932 e il
gennaio 1935 apparvero dodici quaderni, che portavano anch’essi il titolo di
«Giustizia e Libertà» e rappresentavano l’espressione piú organica del pensiero
del gruppo.
Nella formazione «Giustizia e Libertà» si mescolavano le eredità di filoni
diversi della cultura prefascista. Una forte impronta era data dal «problemismo»
salveminiano, che questi giovani consideravano già in sé una manifestazione di
rifiuto nei confronti dei dogmatismi e delle sterili contrapposizioni partitiche,
che avevano dominato la vita italiana prima del fascismo e ne avevano facilitato
l’ascesa. Un peso notevole esercitavano però gli influssi, oltre che del
liberalismo classico di un Croce e di un Einaudi, anche del loro coetaneo
Gobetti, che con la sua «Rivoluzione liberale» aveva mostrato l’esigenza e la
possibilità (almeno teorica) di un rapporto politico profondo dei settori avanzati
della borghesia con le élites del proletariato.

Un altro aspetto non sottovalutabile era il legame con le tradizioni
democratiche e repubblicane del Risorgimento: parecchi di questi giovani erano
stati interventisti e avevano partecipato assai valorosamente al conflitto – Parri e
Lussu erano ufficiali pluridecorati, e il loro compagno di lotta Raffaele Rossetti,
medaglia d’oro, era uno di coloro che avevano partecipato al leggendario
affondamento della corazzata austriaca Viribus unitis – e questa volontà di rifare
il Risorgimento, contro il fascismo che era anti-Risorgimento, era vivissima in
loro.
Un tratto fortemente radicale è presente in quasi tutte le posizioni di
«Giustizia e Libertà»: l’intransigentismo morale; l’esaltazione dell’azione diretta
(Lussu era autore di una Teoria dell’insurrezione, e nell’articolo Insurrezione e
rivoluzione auspicò la formazione di una minoranza organizzata, militarmente
capace di aprire la strada, attraverso l’attacco violento contro la dittatura fascista,
alla rivoluzione vera e propria); la pregiudiziale repubblicana; la riforma agraria;
il controllo operaio.
L’idea teoricamente piú forte espressa da questo gruppo è probabilmente
quella contenuta nel testo Socialismo liberale (pubblicato in francese la prima
volta nel 1930) di Carlo Rosselli: nel quale, come il titolo stesso richiama, si
tenta di dimostrare la non-inconciliabilità dei due termini che lo compongono,
socialismo e libertà. Queste tematiche furono poi riprese dal filosofo e pensatore
Guido Calogero nel Manifesto del liberalsocialismo (fatto circolare nell’estate
del 1940).
Le varie forze costituenti quest’ala del movimento antifascista confluirono nel
giugno 1942 in un unico partito: il Partito d’Azione (che riesumava
intenzionalmente il nome della consimile formazione risorgimentale: cfr. vol. II,
p. 590), il quale svolse un ruolo estremamente rilevante nel corso della
Resistenza e della liberazione.
14. La «ragione letteraria».
Non c’è dubbio che, se si passa di colpo dall’Europa all’Italia e dall’analisi
della fenomenologia storico-politica e storico-culturale a quella della
fenomenologia storico-letteraria, si prova l’impressione di ritrovarsi, invece che
sulle onde di un mare in tempesta, sulla superficie limpida e tranquilla di un
appartato lago di montagna. Vedremo, attraverso le analisi particolari, che questa
prima impressione è in parte fallace: quella superficie quasi immota è percorsa

viceversa da una serie contrastante d’increspature e agitata da solo
apparentemente invisibili correnti di profondità.
Però, qualcosa di vero c’è anche nella prima impressione, ed è questo. Il
dibattito strettamente letterario tiene in Italia poco conto dello sconvolgimento
storico in atto. La cosa si può spiegare in due modi. Da una parte, con la
violenza stessa di tale scontro, che dissuade molti dal prendervi parte; in un
secondo momento, con le esigenze di riserbo, di tutela e di autodifesa rese
necessarie dall’esistenza del regime fascista.
C’è però, a mio giudizio, qualcosa di piú profondo e di autonomo nel modo di
posizionarsi del mondo letterario dopo la guerra, che descriverei in questo modo.
Con le opere di Pirandello e di Svevo la letteratura italiana era entrata
definitivamente nel concerto europeo: difficile, però, mantenere a lungo quel
livello di tensione, quell’attenzione estrema alle ragioni profonde della crisi.
Parve piú opportuno, quasi necessario, un parziale ripiegamento da quei picchi
troppo vertiginosi.
Inoltre, al di là e prima dell’evento bellico, i letterati italiani del dopoguerra
riscoprivano un panorama ribollente ma caotico, in cui spesso ragioni spurie
avevano prevalso su quelle strettamente letterarie: come era accaduto nei
«moralisti vociani». D’altra parte, come abbiamo già accennato, la generazione
che aveva fatto o tentato quella parziale rivoluzione era quasi tutta scomparsa o
dispersa con la guerra o negli anni della guerra, e non era piú lí a difendere le sue
ragioni.
Si crea cosí un clima in cui, anche in seguito all’adozione piú o meno corretta
delle distinzioni crociane, la parola d’ordine predominante è la difesa della
«ragione letteraria»: ossia, delle motivazioni, modalità, obiettivi estetici e
formali, per cui una scrittura può definirsi rigorosamente «letteraria», e un’altra
no. Dagli «intellettuali impegnati» del secondo dopoguerra (cfr. infra, cap. IV ,
par. 6. sgg.), tale clima fu definito (anche con intenti polemici) «formalista». Di
certo, le «ragioni interne» vi prevalsero su quelle «esterne».
In una situazione del genere – e tenendo anche conto che altre forme di
organizzazione intellettuale non erano possibili – molto contò il processo
naturale di aggregazione di gusti e di tendenze, cui diedero luogo gli scrittori di
quel periodo. Si creò, insomma, quella che si potrebbe definire una vera e
propria «società letteraria», piú coesa e organica che in precedenza, con le sue
abitudini, i suoi costumi e i suoi riti.
Questa «società letteraria» fu l’interprete fedele di quella «ragion letteraria»,

di cui abbiamo parlato. Un fenomeno del genere non c’era stato prima; e in
quella misura non c’è stato dopo, e forse è impossibile che ci sia ancora (cfr.
infra, fiesta). Parlandone oggi, si è portati ad avvertirne di piú i limiti e le
chiusure. Fu tuttavia il «luogo privilegiato», molto consortile ma anche molto
intimo e partecipato, in cui i letterati del tempo svolsero le loro, indubbiamente
operose e raffinate, ricerche. Si direbbe che, non essendo riusciti a fondare un
«partito degli intellettuali», come qualcuno prima della guerra aveva cercato di
fare, scrittori e poeti, nel corso degli anni ’20 e ’30 s’accontentassero di creare
una «Repubblica dei letterati»: da affiancare, non renitente ma neanche del tutto
consenziente, all’esperimento politico in quel momento esclusivamente
dominante, il regime fascista.
14.1. La «ventura delle riviste»: capitolo secondo.
Di questa «società letteraria» – seguendo in questo, del resto, l’esempio del
primo Novecento – strumento privilegiato furono le riviste. Non c’è dubbio che,
analizzando il filo rosso rappresentato dalle vicende di tali riviste, si potrebbe
ricostruire agevolmente una storia delle tendenze letterarie del tempo. È quanto
ci proponiamo di fare nei paragrafi successivi.
14.1.1. «La Ronda». Fino a pochi anni prima c’era stata «La Voce» bianca di
G. De Robertis (cfr. supra, cap. II , par. 8.). «La Ronda» interviene, subito dopo
la conclusione del conflitto, a proseguirne e perfezionarne l’opera di
«letterarizzazione» della cultura e di «de-culturizzazione» della letteratura.
Rivista letteraria mensile, fu redatta fra il 1919 e il 1922-23 da un gruppo di
scrittori composto da Riccardo Bacchelli, Antonio Baldini, Bruno Barilli,
Vincenzo Cardarelli, Emilio Cecchi, Lorenzo Montano, Aurelio E. Saffi. La
personalità forse piú pungente e acuta del gruppo fu Vincenzo Cardarelli. A lui,
non a caso, fu affidato il compito di presentare nel primo numero lo spirito della
rivista: compito che egli svolse con parole inequivocabili.
La gioventú è passata – scrive Cardarelli – è arrivato il tempo di «agire con
prudenza». Una volta le riviste si giustificavano sulla base dei programmi,
perché, evidentemente, avevano grandi cose da dire: l’uscita di questa rivista
invece «trova la sua giustificazione nella consanguineità degli elementi che la
compongono» (che è come dire che, per accedervi, bisognava pensarla tutti piú o
meno allo stesso modo). È, si badi bene, il perfetto rovesciamento della
metodologia della «Voce», la quale, come ricorderete, era stato un «convegno di
persone intelligenti e oneste ma di idee differenti»: e un rovesciamento non

casuale, perché sta a significare che le società culturali non s’inventano, ma si
trovano bell’e fatte, se ci sono, e se non ci sono non si possono inventare.
Inoltre, proprio perché lo spunto di partenza è soltanto «una spontanea affinità di
gusti, di coltura, di educazione», non può non cadere come superfluo o poco
dignitoso l’entusiastico clima propagandistico che aveva contraddistinto le
riviste fiorentine dell’anteguerra.
Si dà per scontato fin dall’inizio, insomma, che la letteratura è un’operazione
per «eletti» (presumibilmente pochi) e che essa trova giustificazione solo in se
stessa. Infatti – e dopo i fervori moralistici o panici del primo Novecento,
l’affermazione non doveva passare inosservata – l’arte, per questi scrittori, come
per i classici, non ha «altro scopo che il diletto». Essi si sentono uomini prima
che letterati; ma il vocabolo «umanità» lo vorrebbero scrivere con l’h, come
faceva Machiavelli.
Cardarelli precisa dunque i confini della operazione polemica, che «La
Ronda» intende compiere. E al tempo stesso indica i lineamenti, generalissimi,
di una nuova poetica, che pretende però di non esaurirsi in un formulario, bensí
di ravvivarsi costantemente alla grande e fresca fonte del gusto:
Dai romantici abbiamo ereditato un razionale disprezzo per la poesia mitologica che si fa
ancora ai nostri tempi sotto il pretesto della sensibilità e delle immagini: Abbiamo poca
simpatia per questa letteratura di parvenus [ossia: arrivati da poco] che s’illudono di essere
bravi scherzando col mestiere e giocano la loro fortuna su dieci termini o modi non consueti
quando l’ereditarietà e la famigliarità del linguaggio sono le sole ricchezze di cui può far
pompa uno scrittore decente. Per ritrovare, in questo tempo, un simulacro di castità formale
ricorreremo a tutti gli inganni della logica, dell’ironia, del sentimento, ad ogni sorta di
astuzie...

Abbiamo sottolineato l’ultima frase in corsivo perché ci sembra una
chiarissima definizione, non solo della posizione della «Ronda», ma di un intero
settore o età della nostra storia letteraria (in particolare poetica), ai quali, in un
certo senso serve da «prologo». «Un simulacro di castità formale»: recuperato
attraverso gli «inganni» e le «astuzie» di un mestiere con cui non si scherza,
perché è fondato sulle migliori letture, che son quelle dei classici. Il «culto del
passato» cioè il classicismo, è la forma, spirituale prima che letteraria, di questa
riscoperta della letteratura come autonomia, entità autosufficiente, che non ha
bisogno di altro. Ma questo classicismo è tutt’altro che ingenuo (non a caso si
parla di astuzie e di inganni): e in questo consiste la sua, spesso incompresa,

modernità: «Il nostro classicismo è metaforico e a doppio fondo. Seguitare a
servirsi con fiducia di uno stile defunto non vorrà dire per noi altro che realizzare
delle nuove eleganze, perpetuare insomma, insensibilmente la tradizione della
nostra arte».
Dunque, un ritorno alla sapienza, alla compostezza, al lindore, alla purezza
dei classici (Cardarelli era un grande ammiratore di Leopardi, e in particolare
delle Operette morali); ma mediato da quel tanto di ironia e di scaltrezza
introiettato dalla frequentazione della contemporaneità. Antivociani,
antiavanguardisti, antimoralisti; ma anche antidannunziani. Contro il «disordine»
in tutti i campi, insomma: e con qualche consistente venatura conservatrice. Alla
maniera di molti, del resto, in quei tempi.
14.1.2. «Il Baretti». Diverso, ma non del tutto discorde, il clima de «il
Baretti», la rivista culturale fondata da Piero Gobetti nel 1924 e proseguita anche
dopo la sua morte fino alla soppressione avvenuta nel 1928. «Il Baretti» porta il
nome di quel letterato piemontese settecentesco (cfr. vol. II, pp. 242-43) che per
i suoi tardivi segnali rappresenta il simbolo d’una condotta cauta e ferma
insieme, fondata sulla puntigliosa interpretazione dei fatti e dei testi.
I suoi collaboratori erano in gran parte letterati giovani o giovanissimi
(Guglielmo Alberti, Raffaello Franchi, Natalino Sapegno, Giacomo Debenedetti,
Santino Caramella, Leone Ginzburg), che avevano probabilmente l’impressione
di muoversi nella terra bruciata creata da una vera e propria raffica di
esperimenti, culminati poi nel recentissimo «ritorno all’ordine» della «Ronda», e
pensavano che solo un paziente e lungo e persino appartato lavoro di scavo
avrebbe consentito di toccare fondi piú solidi e piú seri, ma nel contempo erano
abbastanza intelligenti e sensibili per avvedersi che lo stesso mestiere di letterato
rischiava di cambiar natura sotto la pressione brutale degli avvenimenti.
A questo lavoro di scavo bisognava fornire innanzi tutto dei punti di
riferimento sicuri, dei valori in cui credere, mentre la bufera stava passando
sopra le loro teste. Molto significativa la prima pagina del primo numero della
rivista. Vi troviamo infatti due articoli, un fondo di Piero Gobetti, intitolato
Illuminismo, e un saggio di Natalino Sapegno, il futuro grande storico della
letteratura italiana, Resoconto di una sconfitta.
Richiamarsi all’Illuminismo in quelle condizioni di marasma irrazionale è già
un programma. L’Illuminismo per Gobetti è una bandiera di chiarezza e di
razionalità. Però, anche per Gobetti, nel 1924, il problema è quello di far ordine
in una babele culturale, in cui erano alla lunga prevalse le proposte peggiori:

Le confuse aspettazioni e i messianismi di questa generazione dei programmi, che per aver
messo tutto in forse si trovava a dar valore di scoperte anche alle piú umili faccende
quotidiane, preparavano dunque l’atmosfera di una nuova invasione di barbari, a consacrare la
decadenza. Anzi i letterati stessi, usi agli estri del futurismo e del medioevalismo
dannunziano, trasportarono la letteratura agli uffizi di reggitrice di Stati e per vendicare le
proprie avventurose inquietudini ci diedero una barbarie priva anche di innocenza. Con la
stessa audacia spavalda con cui erano stati guerrieri in tempo di pace, vestirono abiti di corte
felici di plaudire al successo e di cantare le arti di chi regna.

Si capisce piú o meno con chi ce l’abbia Gobetti. Questo tono di critica – ma
anche di autocritica – è ancor piú evidente nel saggio di Sapegno, in quel
momento poco piú che ventenne (era anche lui, come Gobetti, nato nel 1901).
Sapegno rievoca gli studi e le speranze di quella generazione (la sua)
maturata tra guerra e primissimi anni del dopoguerra, centrando l’attenzione –
non è un caso – sulla figura di Croce, le cui idee parvero a quei giovani «buone e
nuove» «in quanto ripetevano per un mondo nuovo un insegnamento antico»:
E allora noi – modesto pubblico, spettatori disinteressati – credemmo che niente di meglio
rimanesse a fare, per noi e per gli altri, che metterci a studiare sul serio quella tradizione che
Croce additava, come i nostri padri l’avevan studiata, con attenzione e volontà di imparare. Se
mai, integrare l’edificio del pensatore napoletano, dove si scoprissero – che non era
impossibile – scissure e lacune.

Non è assolutamente sottovalutabile, se si vogliono capire la radice e i
caratteri del moralismo barettiano, questo potente attaccamento alla tradizione,
che fa tutt’uno con l’altissimo concetto della serietà degli studi. Il rapporto con
l’esperienza della cultura dell’età giolittiana nelle sue punte piú avanzate è un
dato imprescindibile di questa crisi generazionale: altrimenti si finisce per
inventare rivoluzioni dove non ce ne sono, quando poi la parte autentica di tale
posizione consiste proprio nel tener fede a taluni punti fermi elaborati dai
«maestri».
Non a caso Sapegno era costretto a lamentare la sconfitta dell’insegnamento
del «maestro nostro» Croce, perché «il pubblico al quale doveva per necessità
rivolgere i suoi consigli si è dimostrato incapace di comprenderlo e di seguirlo, e
l’ha trasformato, contro sua voglia, in un apostolo che predica al deserto».
Venuta meno la funzione della «Voce», si erano fatti avanti i redattori della
«Ronda», anch’essi a suo giudizio degni di considerazione e di fiducia in quanto

parve che, appunto, tra i rimbrotti e le polemiche particolari, volessero rimettere a nuovo
l’edificio costruito da Croce: innestando l’opera loro nella tradizione classica italiana,
compiuta e rafforzata con i dichiarati entusiasmi per i grandi classici dell’Ottocento; fondando
le loro discussioni critiche su principî solidi e antichi; stringendo vieppiú i legami fra critica e
poesia, cosí da pensare che, mentre la critica non poteva nascere se non sulla base di una
coscienziosa abitudine delle forme poetiche, cosí la poesia moderna non poteva scaturire se
non da una lenta opera di macerazione critica. Credemmo per un istante di aver trovato i
discendenti ideali di Croce.

Si vede bene che l’ideale di Sapegno, se non vogliamo dire l’ideale del
«Baretti» (ma Sapegno ha echi e corrispondenze in molti altri collaboratori della
rivista), è una letteratura equilibrata e serena, passata al vaglio dell’intelligenza,
in cui il vortice della passione, secondo le note definizioni crociane, si sia
acquetato e illimpidito, pur senza mortificarle. Il fallimento anche della
«Ronda», dopo quello di Croce («se pure qualche raro frutto è nato nel campo
degli studi critici, in quello contiguo della poesia non ne è cresciuto nessuno, né
par certo che ne debbano nascere») impone un interrogativo che resta senza
risposte sulle prospettive della ricerca letteraria.
La morte di Gobetti e la rapida chiusura della sua rivista lasciarono molti di
questi interrogativi senza risposta. Restano, invece, del «Baretti» l’ampio afflato
morale, l’invito a ricercare con serietà la forza serena del messaggio, mentre
intorno tutte le certezze crollavano. E restano, ovviamente, i protagonisti di
molte avventure letterarie successive, dallo stesso Sapegno a Giacomo
Debenedetti a Leone Ginzburg.
14.1.3. «Solaria». Per capire lo svolgimento di questa storia, si tenga presente
che durante questo periodo l’egemonia crociana in campo estetico e nella
formazione del gusto resta assolutamente prevalente: rafforzata dal fatto che,
proprio in quegli stessi anni, appaiono due delle sue opere piú importanti su
queste tematiche, Poesia e non poesia (1928) e La poesia (1936). Non solo le
esperienze critiche e teoriche, ma anche quelle poetiche ne risulteranno
influenzate. Pochi nomi fra quelli che facciamo (Noventa, ad esempio) se ne
potrebbero considerare immuni.
La «ventura delle riviste» continua con «Solaria», diretta a Firenze da Alberto
Carocci, che fu affiancato prima da Giansiro Ferrata e poi da Alessandro
Bonsanti, e apparve tra 1926 e 1936. Semplificando in maniera estrema, si

potrebbe dire che questa rivista rappresenta la confluenza delle esperienze, per
quanto fra loro apparentemente contraddittorie, della «Ronda» e del «Baretti» e
che, come tutte le risultanti, ha qualcosa di ambedue quelle esperienze e
qualcosa in meno di ciascuna di loro. Quanto ai collaboratori la confluenza è
evidente: accanto ad autori come Bacchelli e Baldini, troviamo Guglielmo
Alberti, Debenedetti, Solmi, Saba, Montale, Franchi. Ma noi intendiamo
piuttosto un clima, certi riferimenti. Dalla «Ronda» viene certamente quello
scrupolo formale, quella preoccupazione del mestiere, che caratterizza gli
scrittori che forse possono definirsi piú esattamente «solariani» (Carocci e
Bonsanti in testa, e poi A. Loria, G. Raimondi); dal «Baretti», un tono saggistico
piú sostenuto e curiosità piú vaste.
Del resto, Carocci nella presentazione della rivista mostrava di riconoscerla
soprattutto come un frutto di eredità ben note ai lettori, e alcune fra queste le
dichiarava francamente:
«Solaria» nasce senza un programma preciso e con qualche non spregevole eredità.
Forse l’una e l’altra cosa debbono considerarsi di buon augurio in un momento sazio e
invero poco nostalgico di rivoluzioni, mentre anche la legittima aspirazione a un’originale
fisionomia nel campo della cultura si assoggetta, piú che volentieri, alle inevitabili leggi
naturali.

Su «Solaria», in base a questo programma di apertura, un po’ generico ma
serio, gli interessi rivolti alle contemporanee letterature europee, e a quanto di
meglio andava in quegli anni producendo la nostra, furono assai presenti. Non a
caso su queste colonne Debenedetti (Proust), Leo Ferrero, Solmi e Poggioli
(avanguardia russa) continuano quell’attività d’intelligente informazione iniziata
dal «Baretti», e un giovane come Vittorini (cfr. infra, cap. III , par. 21.2.-21.3.),
uno degli alfieri della successiva fiammata d’interesse per le letterature
anglosassoni e nordamericane, vi fa le sue prime prove.
Ma l’europeismo piú autentico di «Solaria» è quello che consiste
nell’individuare con gusto sicuro e con criterio non provinciale i propri autori
preferiti: cosí Svevo riceve su questa rivista la sua definitiva consacrazione (sia
pure con i limiti di comprensione che a suo tempo abbiamo indicato (cfr. infra,
cap. II , par. 14.2.6.); Gadda (cfr. infra, cap. V , par. 5. sgg.) è un suo autore
(anche se il «solarismo» di Gadda è un fatto abbastanza speciale); Montale con i
suoi scritti contribuisce a creare l’atmosfera inconfondibile, tra sospesa e attenta,
della rivista.

14.1.4. Altre esperienze. In questa fase, dopo la parentesi romana della
«Ronda» e quella piemontese del «Baretti», riprende la sua centralità un nodo
culturale importantissimo come quello fiorentino (il che spiega anche alcune
scelte linguistiche e un certo formalismo classicheggiante, che caratterizzano
questo periodo).
Fiorentina è «Solaria». Fiorentina è «Letteratura. Rivista trimestrale di
letteratura contemporanea», apparsa nel gennaio 1937 e diretta da Alessandro
Bonsanti. Essa continua «la dimensione letteraria che “Solaria” aveva
decisamente sostenuto negli anni centrali della sua attività» (G. Luti).
«Letteratura», anche piú della «Ronda» e di «Solaria», non è una rivista
programmatica. Volutamente, il suo primo numero non porta nessuna
introduzione o presentazione. Essa «registra» il prodotto letterario come si
presenta ormai nei suoi livelli conquistati di dignità formale e di coscienza
teorica. E serve a convogliare nell’alveo di questa tradizione recente ma già
solida le forze in quel momento piú giovani della letteratura italiana, i Pratolini, i
Bilenchi, i Luzi, i Gatto (cfr. infra, cap. III , par. 20. sgg.). La sua atmosfera è
quella di una civiltà letteraria che sembra non debba finire mai.
Piú inquieta e vivace è una rivista come «Campo di Marte» (1938-39), diretta
da Alfonso Gatto e Vasco Pratolini, che ha il volto e un programma di un organo
ermetizzante (vi scrivono di frequente, accanto ai due direttori, Bo, Macrí,
Ferrata, Bigongiari, Sereni, Luzi). Il suo tratto piú significativo e interessante è
se mai ch’essa si pone come fase di ripensamento e di passaggio dopo
un’esplicita e profonda vocazione politica, in senso fascista, manifestata da
parecchi dei suoi giovani collaboratori (cfr. infra, cap. III , par. 20.): in questo
senso la letteratura e la società letteraria si pongono come punti d’approdo di una
carriera che ha già conosciuto le sue disillusioni e frustrazioni, una zona d’onestà
e di serietà nella quale recuperare lentamente la fiducia nelle proprie capacità
creative e innovative. Quando il ventiseienne Pratolini scrive:
Ci sembra di attraversare un periodo di revisione di tutte le nostre ragioni, che sono molte
e non sempre ortodosse. Dedicheremo il nostro lavoro a documentarci, a precisare ciò che la
fede ci ha portato a credere, ci sforzeremo di chiarire il nostro giudizio su fatti e idee della
nostra generazione alla quale negheremo sciovinismo e internazionalismo, faciloneria e
pedanteria,

pensa evidentemente in prima istanza alla sua storia personale, ma tratteggia al
tempo stesso i lineamenti di una storia collettiva, nella quale la letteratura, ai fini

del chiarimento e dell’onestà intellettuale, svolgeva un ruolo che sarebbe oggi
del tutto inimmaginabile.
Con «Campo di Marte» siamo ormai al ’38-’39: majora premunt.
14.2. Teorici e critici del «Novecentismo».
Si precisavano intanto, cammin facendo, le idee basilari di questa letteratura.
Nel 1936, lo stesso anno della crociana Poesia, appaiono la Poetica del
decadentismo italiano di Walter Binni (1913-1997), che per la prima volta
indicava chiaramente una linea di sviluppo della nostra poesia nel contesto del
grande movimento europeo, sottraendo definitivamente il termine
«decadentismo» alla connotazione negativa che fino a quel momento, anche per
responsabilità dello stesso Croce, lo aveva contraddistinto; e Autonomia ed
eteronomia dell’arte di Luciano Anceschi (1911-95), che, procedendo su una
linea teorica originalmente indipendente da quella crociana (risentiva piuttosto
degli influssi della fenomenologia husserliana), dimostrava l’ineliminabilità nel
fatto estetico dei due momenti indicati dal titolo e apriva la strada ad analisi piú
circostanziate e minuziose sul divenire delle arti in Italia.
Insomma, quel che vogliamo dire è che poesia e letteratura risultano in questi
anni accompagnate da un intenso lavorio critico e teorico, che tende a fare del
«novecentismo» un modello assoluto.
Fra l’ottobre 1936 e l’ottobre 1940 escono uno dietro l’altro Letteratura
italiana del Novecento, di Alfredo Gargiulo (1876-1949), Scrittori del
Novecento, di Giuseppe De Robertis (1888-1963), Esercizi di lettura, di
Gianfranco Contini (1912-90: cfr. infra, cap. V , par. 13.1.) e Otto studi e Saggi di
letteratura francese, di Carlo Bo (1911-2001). Si trattava di raccolte di scritti già
noti e che avevano quindi già esercitato la loro influenza, ma che, ripresentate,
per quanto casualmente, in questa serie cosí fitta, diedero subito il senso di un
avvenimento.
Piú che come esemplari d’interpretazione critica, la cui varia qualità sarebbe
da discutere, quelle raccolte sono da leggere secondo noi come gli esemplari (di
gusto, di stile, di linguaggio, perfino di umanità) di una «civiltà delle lettere» che
si pretendeva giunta alla sua maturazione. Come tutti gli esemplari nel loro
genere compiuti, portavano con sé, anche, un preannuncio di esaurimento e di
stanchezza. I lettori piú accorti di allora lo avevano già avvertito:
Per chi s’è convinto che questa stagione tende a certe conclusioni, a certi trapassi, e

s’arrischia a dire che un altro periodo della storia letteraria del Novecento è arrivato al suo
termine, ed uno nuovo se ne annuncia, ma non si sa se piú felice o piú triste, per costoro varrà
come solida pezza d’appoggio l’improvviso fiorire dei volumi di critica contemporanea al
quale da alcuni mesi assistiamo.
(Mario Alicata, 1940).

Come per la «ventura delle riviste», si potrebbe dire di questa cosí compatta e
ammirevole teorizzazione (e apologia) del «novecentismo» italiano, ch’essa si
presenta (involontariamente, certo), sulla soglia di un avvenimento piú grande,
che ne avrebbe sconvolto gli esiti e la portata.
Ma, intanto, la comprensione di tutt’intera questa posizione ci consentirà di
cogliere al meglio il senso della letteratura creativa di questo periodo, cui d’ora
in poi rivolgeremo le nostre attenzioni.
14.3. «Selvaggismo» e «novecentismo».
Completiamo il quadro delle tendenze letterarie del periodo del fascismo
(soprattutto anni ’20 e inizio anni ’30, a dir la verità) con due fenomeni
particolarmente significativi, anche per i rapporti privilegiati da essi intrattenuti
con le ideologie del regime da poco instaurato. A dirla un po’ schematicamente
si potrebbe dire che essi interpretano le due anime, diametralmente opposte, del
movimento fascista nella sua fase originaria.
Da una parte, il radicamento paesano e contadino, l’appello ai valori
primigeni dell’identità italiana, lo sberleffo (toscaneggiante) agli avversari, ai
sorpassati, ai «liberali» vecchio stampo; dall’altra, il richiamo (chiaramente postfuturista) alla modernità, all’innovazione, alla giovinezza creativa, il rifiuto del
vecchiume e della vecchia cultura pavida e sopravvissuta. Non a caso, le due
tendenze furono anche denominate «Strapaese» e «Stracittà», a consolidare e
approfondire ancora di piú la contrapposizione.
Della prima fenomenologia si fa interprete, divertente e spiritosa (soprattutto
dal punto di vista dell’invenzione grafica e tipografica), la rivista «Il selvaggio»,
che Mino Maccari (1898-1989), incisore, pittore e disegnatore senese, cominciò
a pubblicare nel 1924 a Colle di Val d’Elsa e proseguí fino al 1943,
trasportandola con sé di città in città nelle sue peregrinazioni.
In questo caso, la genealogia di tale atteggiamento è chiarissima. Siamo,
chiaramente, in un’area dichiaratamente e quasi provocatoriamente toscana,
rurale, però, non cittadina. All’inizio c’erano stati Papini, che aveva inventato la
tematica dell’«anticittà» e l’elogio della campagna, e Soffici, che con Lemmonio

Boreo aveva tessuto l’elogio del teppismo itinerante e contadino (cfr. supra, cap.
II , par. 8.1.5..). A seguire incontriamo Curzio Malaparte, che, da apologeta di
Caporetto, s’era fatto esaltatore del regime. In Italia barbara (1926) lo stesso
Malaparte aveva offerto un esempio recente, oltre i precedenti prefascisti o del
primo fascismo, del suo selvaggismo ante litteram. Ma nelle «cantate»
dell’Arcitaliano, edite dalla «Voce» nel 1928, ma curate graficamente, come
l’Italia barbara riedita anch’essa nel ’28, da Leo Longanesi (1905-57), nello
stile paradossale, ammiccante e intimamente borghese che gli sarà sempre
proprio, fa qualche cosa di piú: segna con precisione estrema i confini
geografico-morali-spirituali del «mondo selvaggio»; e pratica con bravura un
modulo stilistico, ricavato da popolareschi esemplari e rifinito con cadenze
ironiche e sfottitorie, che Maccari, nei suoi mottetti satirici, porterà alla
perfezione:
Cantata di Strapaese
O barbogi d’ogni paese
che v’affannate a metter boria
e vi pagate a un tanto al mese

la compiacenza della storia

se non restate sulle spese
di voi nessuno avrà buona memoria.

Venite tutti a Strapaese
se avete il ruzzo della gloria:
ci stan di casa i piú balzani
e i piú famosi arcitaliani.
Tra il Bisenzio l’Arno l’Ombrone
e Val d’Elsa è il nostro regno:
alla brutta e alla bella stagione
vi cresce l’erba dell’ingegno.
Ahimè da noi non v’è piú religione
di peccati ognuno è pregno

ma per la nostra devozione
abbiamo un santo ch’è tutto di legno.

Ave osteria gratia plena
Ve lo daremo nella schiena.

A rincalzo di questa posizione, protestataria, localistica e un po’ becera (il
«santo tutto di legno» è, ovviamente, il manganello fascista), scrive Maccari nel
gennaio 1927:
Ci pare che la modernità, cosí come si va configurando, bastarda, internazionale, esteriore,
meccanica – un intruglio manipolato da banchieri ebrei, da pederasti, da pescicani di guerra,
da tenutori di bordelli – se venisse da noi accettata integralmente, cosí com’è, potrebbe
incrinare, corrompere, e in gran parte annullare il tesoro della nostra razza, conservato,
trasmesso, di secolo in secolo, da quella grande amica e protettrice dei popoli che è la
tradizione, contro la quale stupidamente si appuntano le ire dei letterati mancati e di coloro
che non potendo vendere l’arrosto cotto al fuoco della tradizione, vendono il fumo grigio del
novecentismo.

Il lettore è in grado di giudicare da solo l’«intruglio» (è il caso di dirlo) di
motivi irrazionali e ancestrali, di cui questa posizione al fondo si compone.
Piuttosto, è da segnalare che il «selvaggismo» maccariano fa da tramite fra la
cultura toscana di primo Novecento (come abbiamo visto) e quella che emerge e
s’afferma nel corso degli anni ’30 e ’40, emancipandosi a poco a poco, almeno
in parte, dai vincoli della propria formazione: intendo soprattutto riferirmi a
scrittori giovani come Romano Bilenchi e Vasco Pratolini, accanto ai quali
porremo Elio Vittorini, siciliano, ma fortemente radicato in Toscana (cfr. infra,
cap. III , par. 20.).
Ci basta per ora osservare che quello toscano è un esempio tipico – forse il
piú rilevante nel corso di questo periodo – di quel perdurare delle culture
letterarie regionali anche in periodi come questo, in cui la spinta centralistica e
unificatrice sembrerebbe piú forte (e magari, come in molti dei casi qui descritti,
realizzando forme di sostegno forte al regime dominante).
Non v’è dubbio che il «novecentismo» sia tendenza piú complessa e piú
articolata del «selvaggismo», anche se forse piú equivoca. Esso, piú che
rappresentare lo sviluppo di una linea precedente, come nel caso del
«selvaggismo», convoglia in un’area nuova – che in una certa misura appare
eclettica – una serie di fenomeni che si staccano attraverso scissioni progressive

da tronchi apparentemente esauriti, alla ricerca di un equilibrio che è la risultante
di rapporti contraddittori tra le suggestioni autentiche dell’arte contemporanea
europea e il nuovo clima spirituale del fascismo.
Qui, inoltre, tocchiamo un punto di convergenza assai importante con le
contemporanee esperienze artistiche. Personalità rilevanti come Carlo Carrà,
Mario Sironi, Giorgio De Chirico, Giorgio Morandi, Arturo Martini, sviluppano
dal futurismo e dalla pittura metafisica gli elementi piú propri a costituire una
nuova dimensione formale dai caratteri equilibrati e rigorosi, ispirata ad
«arcaismo e sentimento di rarefatta... solitudine» (C. Maltese), di estrema
poeticità in molti casi, ma anche disponibile a tentare qualche avventura di
carattere celebrativo, che non doveva dispiacere al regime (si pensi ai grandi
affreschi monumentali di Sironi).
Nel 1926 Massimo Bontempelli fondò con Curzio Malaparte (che ben presto
doveva allontanarsene, ritornando ai suoi vecchi amori «barbarici») «900.
Cahiers d’Italie e d’Europe» (l’ultimo numero apparve nel giugno 1929). La
rivista, redatta per qualche tempo in francese, aveva un comitato di redazione
internazionale composto da R. Gómez de La Serna, J. Joyce, G. Kaiser, P. Mac
Orlan, e annoverò tra i collaboratori Barilli, Alvaro, Cecchi, Spaini, Ėrenburg,
Soupault, N. Frank, Mouratoff. L’europeismo della rivista è però alquanto
dubbio. Si direbbe che Bontempelli utilizzi i rapporti con gli scrittori stranieri
come un trampolino di lancio per un’affermazione di prestigio della cultura
italiana all’estero piú che per una reale esigenza di scambio e di confronto. In
questo senso egli non appare meno autarchico dei selvaggi.
La Justification, che apre il primo numero della rivista (autunno 1926),
costituisce sostanzialmente il manifesto del «novecentismo» (e perciò va letta
con la dovuta attenzione). Bontempelli vi esprime il convincimento che «la tâche
la plus urgente et la plus précise du vingtième siècle sera de bâtir à nouveau le
Temps et l’Espace» [il compito piú urgente e preciso del XX secolo sarà di
rifondare il Tempo e lo Spazio] e di restaurarli «dans leur éternité, leur
immobilité et leur froideur» [nella loro eternità, immobilità e freddezza], cioè di
rimetterli nel posto che le esperienze idealistiche e psicologistiche dei decenni
precedenti avevano loro strappato. Quando questa ricostituzione oggettiva
dell’universo spazio-temporale avrà separato di nuovo la materia dallo spirito,
che le esperienze precedenti avevano confuso, sarà possibile «aborder avec
confiance notre deuxième effort: la redécouverte de l’Individu, sûr de soi, sûr
d’être lui même et pas un autre, avec ses certitudes e ses responsabilités, avec ses
passions particulières et une morale universelle» [affrontare con fiducia il nostro

secondo sforzo: la riscoperta dell’Individuo, sicuro di sé, sicuro di essere proprio
lui e non un altro, con le sue certezze e le sue responsabilità, con le sue passioni
particolari e una morale universale].
Questo afflato di oggettività e di certezza, che distingue nettamente il
«novecentismo» dal futurismo, restato lirico e soggettivo, non esclude, ma anzi
rilancia la funzione insostituibile dell’arte, la quale, senza rinchiudersi in
nessuna rigida posizione di poetica, ma usando come solo strumento
l’immaginazione («notre seul instrument de travail sera l’imagination») riuscirà
a riscoprire, nell’universo esterno cosí ricostituito, quei miti eterni dell’uomo
«capables d’enfanter la nouvelle atmosphère qui nous est nécessaire pour
respirer» [capaci di partorire la nuova atmosfera che ci è necessaria per
respirare]: «Le monde imaginaire viendra sans cesse féconder et enrichir le
monde réel» [Il mondo immaginario feconderà e arricchirà incessantemente il
mondo reale].
La capacità di riscoprire nel mondo esterno le segrete corrispondenze tra gli
individui e le cose, è qualcosa di piú di un semplice realismo, sia pure rinnovato:
è fare operazione magica, è scoprire i rapporti invisibili: «Car, si l’art du
vingtième siècle réussit à faire cet effort de construire à nouveau et de mettre au
point un monde réel en dehors de l’homme, ce sera à fin d’arriver à le dominer,
et même à en bouleverser les lois à son gré. Or, l’art de dominer la nature, c’est
la magie» [Perché, se l’arte del XX secolo riesce in questo sforzo di costruire in
maniera del tutto nuova e di mettere a punto un mondo reale al di fuori
dell’uomo, ciò avverrà allo scopo di dominarlo, e anche di metterne a soqquadro
le leggi a suo piacimento. Ora, l’arte di dominare la natura è la magia].
Ma una magia che, a sua volta, si sforza di rispettare rigorosamente le leggi
oggettive del mondo entro cui si manifesta e che, sebbene talvolta mostri di
poterle superare, continua tuttavia a muoversi all’interno della rigida impalcatura
ossea, dell’intrico ben fissato dei fili e dei rapporti, che tempo e spazio
(ricordate?) forniscono. Solo in questo modo, ripete Bontempelli, si può
effettivamente intendere che un secolo non è un’invenzione arbitraria, ma
corrisponde a un movimento e a un carattere della storia.
Come spesso accade a dichiarazioni teoriche di tale ampiezza, la loro
applicazione pratica appare difficile da cogliere. Senza dubbio, esse sono alla
base della poetica personale dello scrittore Massimo Bontempelli (cfr. infra, cap.
III , par. 19.3.). Trovano, senza dubbio, punti di riferimento nella pittura
contemporanea e nel «movimento moderno» dell’architettura (anch’esso assai
avanzato, e al tempo stesso assai legato al fascismo: si veda Giuseppe Terragni,

e altri). Qualche punto di contatto si potrebbe indubbiamente trovare con il
primo Manifesto del surrealismo, pubblicato da André Breton (1896-1966) a
Parigi solo due anni prima, che inaugurava una nuova e feconda stagione
avanguardistica e insisteva moltissimo sul rapporto realtà-surrealtà (come in
parte faceva anche Bontempelli).
Noi possiamo anche limitarci a constatare che il «novecentismo»
bontempelliano rappresenta una delle forme in cui la «modernità», questa
condizione essenziale e caratterizzante dei tempi nostri, penetra da noi.
L’intreccio con il fascismo, inteso in quanto «movimento moderno», rende il
giudizio piú complicato, ma non può impedirci di vedere la novità che ne
scaturisce.
14.4. Il gioco delle generazioni.
Si sarà notato, seguendoci fin qui, che negli anni ’20-’40 agiscono, come
sempre, diverse generazioni. A noi importa sottolineare – onde meglio cogliere
le dinamiche effettive di questo periodo – che qui si manifesta soprattutto una
spaccatura generazionale di fondo.
Da una parte, ci sono quelli nati nell’Ottocento (molti dei quali ancora
appartenenti alla mitica generazione degli anni ’80: cfr. supra, cap. II , par. 8.) e
in gran parte già operanti prima della guerra: Emilio Cecchi (n. 1884), Riccardo
Bacchelli (1891), Vincenzo Cardarelli (1887), Antonio Baldini (1889), Corrado
Alvaro (1895), Aldo Palazzeschi (1885), Massimo Bontempelli (1878), Alfredo
Gargiulo (1876), Giuseppe De Robertis (1888), Umberto Saba (1883), Giuseppe
Ungaretti (1888). Molti di questi, direttamente o indirettamente, avevano
partecipato di persona alla guerra.
Dall’altra, ci sono quelli nati già nel Novecento: non hanno partecipato alle
vicende letterarie dell’anteguerra; non hanno fatto la guerra; erano adolescenti o
bambini al momento della presa del potere da parte del fascismo, e parecchi di
loro, come vedremo ne furono seriamente influenzati: Giacomo Debenedetti (n.
1901, come Gobetti e Sapegno), Alessandro Bonsanti (1904), Alberto Carocci
(1904), Alberto Moravia (1907), Elio Vittorini (1908), Gianfranco Contini
(1912), Romano Bilenchi (1909), Alba de Céspedes (1911), Vasco Pratolini
(1913), Carlo Bo (1911), Cesare Pavese (1908), Alfonso Gatto (1909), Mario
Luzi (1914), Vittorio Sereni (1913), Elsa Morante (1912).

Fra gli uni e gli altri stanno, come interlocutori autorevoli (ma in effetti piú
inclinanti verso i secondi), personalità come Eugenio Montale (1896), Fausta
Terni Cialente (1898), Gianna Manzini (1896).
I due gruppi s’affiancano e s’intrecciano: il primo con caratteristiche
magistrali (fino a un certo momento) nei confronti del secondo; il secondo, con
un’ansia scoperta di autonomizzarsi e di trovare le proprie strade.
Ma restano distinti, e ben caratterizzati al loro interno: se fosse possibile,
bisognerebbe utilizzare anche questo dato per capire meglio il carattere di autori
e testi, come li verremo analizzando da questo momento in poi.
15. La poesia: una nuova fase egemonica.
Di questa società letteraria la poesia rappresenta (per usare un termine allora
di gran moda) l’espressione piú «quintessenziata». Ovvero: il sistema di idee,
che abbiamo finora descritto, trova la sua collocazione piú naturale e piú alta nel
discorso della poesia e sulla poesia. E viceversa: questo è l’ultimo periodo della
nostra storia letteraria in cui i principali orientamenti e tendenze del gusto sono
egemonizzati dal discorso della poesia (non accadrà piú, e siccome questo è un
fenomeno di «lunga durata», lo riprenderemo nelle battute conclusive della
nostra ricostruzione. Qualcuno ha parlato, a proposito di questi fenomeni, di un
nuovo «petrarchismo»: non solo a causa di alcune riprese esplicite del grande
trecentista (ad opera, ad esempio, dell’Ungaretti maturo); ma per quella
generalità e incontestabilità del predominio della «lirica», che avevano
caratterizzato in passato per almeno tre secoli la civiltà letteraria italiana ed
erano state contestate e accantonate dal lungo predominio del romanzo (diciamo,
da Manzoni in poi).
A una situazione del genere si era pervenuti attraverso gli esperimenti e le
ricerche di almeno tre generazioni di letterati. Alcune radici affondavano nel
tempo della «Voce», quando, accanto ai «moralisti», si erano rivelati poeti come
Sbarbaro, Rebora e Onofri (cfr. supra, cap. II , par. 15.3.). Altri, come Ungaretti
(cfr. infra, cap. III , par. 14.2.6.), avevano confrontato le ultime ricadute della
dissoluzione della tradizione poetica italiana con la poesia decadente straniera, in
particolare quella francese. Il crepuscolarismo (cfr. supra, cap. II , par. 7.) aveva
fornito un altro aggancio a un processo di svolta verso il privilegiamento
dell’intimità, e con Govoni, soprattutto, si era spinto fino alla ricerca di ritmi

aspri e nuovi. I «rondeschi», come abbiamo visto, avevano contribuito a imporre
una nuova «dignità» del fare poesia.
Inoltre. Nel dopoguerra erano cresciuti in Italia il prestigio e l’influenza del
poeta Paul Valéry (1871-1945), che tradusse in un’ipotesi di lucido e
disincantato razionalismo gli impeti immaginosi e sentimentali della grande
poesia decadente francese, da Baudelaire a Verlaine a Rimbaud a Mallarmé. Al
tempo stesso, il concetto della «letteratura come valore» e quindi «come vita»,
s’era fissato in testi teorici sempre piú chiari e sicuri (C. Bo), e la predicazione di
Croce era penetrata come pilastro fondamentale della coscienza letteraria
dell’epoca, ovunque affermando il concetto di poesia come lirica pura. La
dissoluzione delle ipotesi letterarie etico-politiche aveva ribadito
l’individualismo della creazione letteraria e la necessità per essa di poggiare su
di una base puramente esistenziale.
Dunque, la poesia fra gli anni ’20 e la seconda guerra mondiale è tutta
impegnata in un’opera di ricomposizione, che espelle a poco a poco tutti i
possibili elementi dell’avanguardia. Si riparte insomma da acquisizioni basilari:
e, in un certo senso, si recupera persino, ad onta delle innovazioni fortissime, il
senso della tradizione. Pascoli è un nome che conta di piú ora che nel 1912,
l’anno della sua morte. Non a caso, alcuni dei critici della «nuova letteratura» –
Emilio Cecchi, ad esempio – si erano fatti le ossa sui suoi testi, e «La Ronda»
aveva riaperto su di lui una discussione che dimostrava per lo meno l’esistenza
di un problema non chiuso. E D’Annunzio, da parte sua, aveva precorso come al
solito i suoi critici e detrattori, rifacendo nel Notturno (cfr. supra, cap. II , par.
6.1.8.) la propria poesia perché potesse piacere al Novecento: e infatti, anche in
questo caso con la mediazione di uno dei critici-maestri, Alfredo Gargiulo, che
ne scrisse sulla «Ronda» in un famoso saggio (novembre-dicembre 1921), le sue
cadenze e i suoi stilemi ricominciarono a circolare, ben nascosti ma non
invisibili sotto la corteccia delle piú ostentate semplicità.
Dentro questo spazio le singole voci si ritagliano territori e profili, che
riescono a fissarsi solo in virtú di un’operazione di estremo recupero tonale.
Cardarelli, Saba, Ungaretti, Montale, e i piú giovani Quasimodo, Gatto,
Sinisgalli, e i giovanissimi Sereni e Luzi, pongono la realtà al rischio continuo di
un’operazione verbale fatta di pure associazioni stilistiche e di sommesse
investigazioni sentimentali. La diversa combinazione di questi due elementi
contraddistingue le diverse personalità.
15.1. La «rottura delle forme chiuse».

Un tratto, tuttavia, accomuna tutte queste esperienze: la «rottura delle forme
chiuse». Si tratta d’un fenomeno destinato a diventare definitivo (per quanto
oggi riusciamo a capirne): ed è perciò tanto piú significativo. E cioè: nel
medesimo tratto di tempo, che abbiamo nelle pagine precedenti descritto, e in
seguito alle medesime ragioni, escono di scena le forme chiuse della tradizione
lirica italiana e il discorso poetico si fa completamente libero. Il ritmo, le
scansioni del verso, la sua armonia diventano, come dicevamo, opera della
costruzione individuale del singolo creatore. Non ci sono piú regole precise cui
obbidire: ognuno se le inventa da sé.
Questo fenomeno fa parte di quel piú generale processo di destrutturazione
dei linguaggi artistici ed espressivi (dalle arti figurative all’architettura alla
poesia alla musica), che contraddistingue l’intero Novecento, in Europa e nel
mondo, e arriva fino ai nostri giorni. Un fenomeno di tale portata non può essere
letto come una semplice operazione formale. Esso, evidentemente, affonda le
sue radici in una piú generale condizione umana e in una diversa fenomenologia
della percezione. Il poeta si esprime diversamente, perché vede e sente in modo
diverso rispetto alla tradizione. Ma altrettanto avviene per il suo lettore. Se cosí
non fosse, non ci sarebbe stata una corrispondenza cosí profonda fra gli
esperimenti di questa poesia e i modi di pensare e sentire dei suoi ancora
numerosi estimatori.
Cercheremo ora di approfondire il nostro discorso, individuando le
caratteristiche singolari di alcuni dei principali protagonisti di tale esperienza.
15.2. Umberto Saba.
Era nato a Trieste nel 1883, da madre israelita e da padre cattolico, che si era
convertito all’ebraismo per poter sposare la donna amata (salvo poi
abbandonarla subito dopo il matrimonio). Nel 1909 conobbe e sposò Carolina
Wölfler, da cui l’anno dopo ebbe una figlia, Linuccia (che sarebbe stata la
compagna di Carlo Levi). Da un certo momento in poi gestí una libreria
antiquaria nella città natale, appassionandosi al mestiere di libraio.
La prima raccolta poetica fu da lui pubblicata nel ’10; e nel ’19 prese corpo la
prima redazione del Canzoniere che raccoglieva tutte le sue liriche.
Fu grande amico di Giacomo Debenedetti, che favorí il suo accostamento a
«Solaria» (la quale gli dedicò un numero unico). Durante la seconda guerra
mondiale fu costretto a lasciare Trieste per sfuggire alle persecuzioni razziali: si
rifugiò a Firenze, dove gli fu vicino e lo protesse Eugenio Montale.
Nel 1945 pubblicò, presso Einaudi, l’edizione definitiva del Canzoniere. Nel

’46 apparvero le Scorciatoie e nel ’47 l’importante autocommento in terza
persona Storia e cronistoria del «Canzoniere».
Nel ’53 scrisse alcuni capitoli, apparsi postumi, del romanzo autobiografico
Ernesto, in cui descrive le origini della propria, latente ma insopprimibile,
omosessualità.
Morí a Gorizia nel 1957.
Con Saba siamo di fronte a una personalità solitaria e appartata, che non crea
movimento e vale per sé. Tuttavia, nella storia della poesia italiana del
Novecento, occupa indubbiamente un posto di primo piano: in ragione del fatto,
verrebbe voglia di dire, che la poesia è poesia e non ha bisogno di giustificazioni
estrinseche per essere avvertita e apprezzata. Ogni poesia autentica esprime (ed è
espressa da) un proprio linguaggio. Proprio da qui vogliamo cominciare per
penetrare l’universo linguistico di Saba.
Sommariamente si potrebbe dire che l’unitarietà linguistica della poesia si
consegue nel Novecento, passando per due strade: la prima è esemplarmente
rappresentata da Umberto Saba (per l’altra, cfr. infra, cap. III , par. 16.2.2.). Per
quanto triestino e di origine israelitica, Saba non sente grande attrazione per il
clima e l’aura culturale mitteleuropea (se non per l’iniziazione freudiana, che
egli tuttavia risolve fondamentalmente in un arricchimento semplicissimo del
suo registro psicologico).
Fin dall’inizio, invece, guarda alla grande tradizione lirica italiana, quella
della canzonetta settecentesca, dell’idillio leopardiano e del melodramma
ottocentesco: ma in una dimensione volutamente piú colloquiale, prosaica,
popolare. L’operazione che Saba compie è quella di «attaccare» un livello di
canto, modesto ma intenso, alla piana, sensuale e pur discreta rappresentazione
del mondo circostante. L’eco della Quiete dopo la tempesta e del Sabato del
villaggio è ancora lí, a due passi, a rifrangere le varie tonalità di suoni e di voce
del protagonista sabiano: ma su due o tre righe piú in basso della scala musicale,
verso il livello di un colloquio, che si vorrebbe familiare, quasi privato, proprio
al fine di preservare e tutelare tutta l’immensa carica affettiva, di cui è carico:

Trieste ha una scontrosa
grazia. Se piace,
è come un ragazzaccio aspro e vorace,
con gli occhi azzurri e mani troppo grandi
per regalare un fiore;

come un amore
con gelosia.
Da quest’erta ogni chiesa, ogni sua via
scopro, se mena all’ingombrata spiaggia,
o alla collina cui, sulla sassosa
cima, una casa, l’ultima, s’aggrappa.

Intorno

circola ad ogni cosa
un’aria strana, un’aria tormentosa,
l’aria natia.
La mia città che in ogni parte è viva,
ha il cantuccio a me fatto, alla mia vita
pensosa e schiva.

La strada della lingua poetica di Saba è dunque quella di un «racconto in
versi», che non rinuncia alle delizie della sonorità e della cantabilità (del resto,
Mario Lavagetto [1981] ha osservato, in rapporto alla predisposizione narrativa
di Saba, che la stessa costruzione del Canzoniere va collegata al recupero in
Italia del «genere» romanzo nel corso degli anni ’30: rilievo, che, se fondato,
come penso, ci permetterebbe di ricollegare ancora piú scopertamente questo
discorso sulla genesi di una «poesia nazionale italiana» al quello che faremo
sulla prosa narrativa). Naturalmente ha, in questo quadro, un senso preciso il
fatto che Saba riunisca le sue poesie in una raccolta che chiama Canzoniere: da
una parte, infatti, questo sta a significare che le sue poesie, riunite insieme,
rivelano un percorso ben definito, quasi un’autobiografia in versi; dall’altra, che
l’esempio petrarchesco gli è ovviamente molto presente, al punto di osare, sia
pure allusivamente, di riprodurne il titolo.
In questo senso è giusto dire che l’esperimento sabiano reintroduce una
reminiscenza ottocentesca nel «moderno» italiano, anche se poi, evidentemente,
è giusto dire anche che ogni poesia, in quanto è riuscita – e quella di Saba
mirabilmente lo è – è «moderna». Tuttavia, esaminando le cose con il metro
dello storico dei fenomeni letterari, non si può non concludere che la poesia di
Saba, scavalcando all’indietro due fenomeni di ambiguo modernismo, come il
dannunzianesimo e il pascolismo, tende a riallacciarsi, come s’è detto, alle fonti
stesse del piú puro canto italiano: nello spirito della migliore nostra tradizione
nazionale pre-unitaria, ma come disancorandosi dal suo tempo e quasi
scrollandosi di dosso con elegante disinvoltura la crisi del linguaggio poetico
decadente europeo.
15.3. Giuseppe Ungaretti.
Nato ad Alessandria d’Egitto nel 1888, da un padre lucchese emigratovi anni
prima, vi trascorse buona parte dell’adolescenza e della giovinezza, ricavandone

quella condizione umana dello «sradicato» e del «nomade» che altre esperienze
successive ribadiranno (e a cui lui cosí spesso si richiamerà nei suoi scritti).
Nel 1912 lasciò per sempre l’Egitto e trascorse a Parigi anni importantissimi
per la sua formazione. Vi conobbe Picasso, Braque, Modigliani; si legò di
profonda amicizia con il poeta francese Apollinaire.
Richiamato alle armi, fu soldato semplice sul Carso. Su quell’esperienza
scrisse i primi versi fortemente innovativi, raccolti in una edizioncina di 80
copie, apparsa nel 1916, con il titolo Il porto sepolto. Nel 1919 pubblicò un
volume di versi, Allegria di naufragi, che raccoglieva anche quelli precedenti e
lo rivelava al pubblico degli estimatori.
Dopo la guerra, si stabilí a Parigi e vi visse a lungo. Negli anni ’20 compose i
versi che dovevano confluire nella raccolta Sentimento del tempo (1933), dove si
fa piú forte il suo rapporto con la tradizione poetica italiana, in particolare
Petrarca e Leopardi.
Fra il ’36 e il ’42 fu con la famiglia in Brasile, dove insegnò letteratura
italiana. Rientrato in Italia, Ungaretti, simpatizzante del fascismo o, forse piú
esattamente, del «mussolinismo», fu nominato accademico d’Italia e professore
per «chiara fama» di letteratura italiana moderna e contemporanea
nell’Università di Roma.
Tutta l’opera, poetica e saggistica, di Ungaretti fu raccolta nei due volumi
dell’edizione Mondadori (1969 e 1974), intitolati Vita d’un uomo.
Morí a Milano nel 1970.
Sulla prima pagina della prima raccolta poetica di Ungaretti, L’Allegria – in
quella sezione che contiene le poesie datate 1914-1915 (e dunque del periodo
pre-bellico, ossia lacerbiano e parafuturista) – troviamo il componimento Eterno:
due brevi versetti che, nella loro spoglia ma canora nudità, segnano già in
apertura i precisi confini di una ricerca istintivamente ben formata: «Tra un fiore
colto e l’altro donato | L’inesprimibile nulla».
A questa data, e piú per forza d’istinto che di riflessione critica, Ungaretti ha
già impostato la parte essenziale della sua rivoluzione. Il futurismo è appena
dietro le spalle: Ungaretti non ne ha conservato la retorica delle macchine ma
l’appello a puntare sulla riduzione all’essenziale del linguaggio poetico; ovvero,
per dirla con le parole di Marinetti, a «le metafore condensate, le immagini
telegrafiche, le somme di vibrazioni, i nodi di pensieri... gli scorci di analogie...
il tuffo della parola essenziale nell’acqua della sensibilità, senza i cerchi
concentrici che la parola produce...»

Piú che a Mallarmé o a Leopardi – che sarebbero entrati piú tardi nel suo
orizzonte – il giovane Ungaretti, reduce da un bagno nella cultura parigina,
guarda per ora a quella zona assai mobile dove la tradizione simbolista si disfa e,
celebrando i suoi ultimi trionfi, si versa e al tempo stesso si disperde nei mille e
diversi rivoli di una poetica dell’essenza pura. Ricordiamoci, ad esempio, di un
Guillaume Apollinaire: nei suoi Calligrammes troveremo l’origine di molte delle
invenzioni stilistiche di Ungaretti (per esempio, i versi brevi e ritmati, i
componimenti di pochi versi, ecc.).
Egli nasce perciò, probabilmente senza volerlo, come un poeta fortemente
avanguardista, uno dei pochi veramente autentici del nostro Novecento: tutti gli
altri, compreso Montale, gli stanno per allora dietro, raggruppati sulla bella riva
della nostalgia o della memoria e pensosamente incerti se lasciarsi andare oppure
no nell’onda perigliosa e sconosciuta che gli scorre davanti.
Quest’onda perigliosa e sconosciuta si chiama crisi della parola poetica, «una
parola in stato di crisi» (dal suo saggio Ragioni di una poesia, 1949). Ungaretti
la riafferra per i capelli, con forza piú barbarica che civilizzata, e le restituisce
dignità di strumento d’interpretazione o, meglio, di valorizzazione del mondo.
Che questo avvenga, è piú facile constatarlo che spiegarlo (nonostante
l’apparente, ingannevole semplicità della soluzione adottata). La mia ipotesi è
questa.
Diversamente dai futuristi, da cui pure riprende intuizioni fondamentali,
Ungaretti non è interessato a una dinamica degli eventi ma ad una
fenomenologia dei sentimenti. Per lui, forse, esserci era e restò piú importante
che poetare, anche se poetare fu per lui l’unico modo di esserci.
Se è un po’ sciocco e banale leggere la poesia di Ungaretti come un
documento autobiografico, è altrettanto e forse piú sciocco procedere a tale
lettura prescindendo del tutto dal fondamento esistenziale, anzi biologico,
profondissimo, di tale poesia, quasi che Ungaretti fosse davvero un manierista
tardorinascimentale (non sarà per un caso fortuito, almeno, che da un certo
momento in poi egli abbia cominciato a marcare le sue raccolte con il sopratitolo del macro-testo Vita di un uomo, quasi si trattasse né piú né meno che della
sua autobiografia).
Questa specie di biologia, però – «Tra un fiore colto e l’altro donato...» –
porta nel suo seno una fessura non nascosta né occultabile, attraverso cui lo
sguardo s’arrischia a scoprire, con una sorta di riluttante stupore ma anche di

allegra meraviglia (Allegria di naufragi, appunto), la presenza di un Ente
indefinito e misterioso: «L’insopprimibile nulla».
La parola di Ungaretti è quello sguardo che, calato negli interstizi di una
realtà biologica paradossalmente contraddittoria, contempla il primigenio stato
dell’essere – ciò che già c’è prima che tutto il resto ci sia.
Io non credo, tuttavia, che questa si possa definire, almeno all’origine, il
frutto di un atteggiamento religioso (in senso stretto). A me pare, infatti, che la
rivoluzione di Ungaretti non consista nel rimettere al centro dell’ispirazione
poetica la Parola, orficamente intesa (alla maniera di un Dino Campana, per
intenderci). La parola, in un suo senso piú dimesso e quotidiano, è invece alla
base di una nuova sintassi: una sintassi, tuttavia, che, tanto per esser chiari,
muove in una direzione completamente opposta rispetto alla nuova sintassi
montaliana. Quest’ultima, infatti, delucida e argomenta una nuova e diversa
interpretazione del mondo; l’altra, invece, quella ungarettiana, la presuppone. La
sintassi poetica ungarettiana si fonda dunque su di una metafisica; quella
montaliana, invece, risolutamente la esclude.
Ma la metafisica ungarettiana – anni 1912-18 – non presuppone (a me pare)
un ulteriore rimando: c’è in quanto c’è e perché c’è – il che vuol dire che lo
sguardo-parola per ora si autogiustifica, non ha bisogno di rinvii trascendenti. Da
questo punto di vista Ungaretti rivela un lato fortemente materiale, sensibile,
anzi decisamente sensuale, anzi molto carnale, e una percezione fisiologica
estremamente vigile e circostanziata del proprio essere:

Stamani mi sono disteso
In un’urna d’acqua

E come una reliquia
Ho riposato.

Siamo di fronte a una strofetta del famoso componimento del tempo di guerra
I fiumi, datato 16 agosto 1916. A quest’altezza cronologica la forza che dissolve
il contesto semantico-storico (ossia, se si preferisce, l’immensa mole dell’eredità
classica) e sprigiona tanta potenza evocativa è piú nichilistica che dogmatica, ma
di quell’allegro, sfrontato nichilismo dissolutore, la cui radice va cercata in un
libro come La gaia scienza (la presenza nietzschiana in questo Ungaretti non
andrebbe dimenticata).
In casi simili, ai fini della concreta costruzione del testo poetico, accanto a
Nietzsche va cercato Bergson: il quale vale per Ungaretti ancora piú dei
simbolisti, o almeno quanto loro. I celebri quadretti lirici dell’Allegria sono
racconti da cui il tempo è stato risucchiato per rimpiazzarlo con una durata, che
ne slarga i confini fino a ottenere esiti smisurati, un ampliamento e una
moltiplicazione degli echi, che non hanno piú bisogno di parole per suggerire
l’ulteriore sviluppo di una narrazione.
Alcuni esempi, di straordinaria evidenza. Da Sono una creatura, 1916:

Come questa pietra
è il mio pianto

che non si vede

La morte

si sconta
vivendo.

Da I fiumi, già in precedenza richiamato:
[...] Mi sono riconosciuto

una docile fibra
dell’universo

Il mio supplizio
è quando

non mi credo
in armonia.

E Soldati (del luglio 1918), il componimento è tutto qui:

Si sta come
d’autunno

sugli alberi
le foglie.

Già lo accennavo: una nuova sintassi è sempre, in qualche modo, l’adozione
d’un nuovo «codice». La scansione degli eventi esiste, e come, anche in questa
poesia ungarettiana; ma essa è ridotta agli elementi stessi del codice che la
descrive. Parola e sentimento tendono a coincidere: il resto, il lettore sa che
bisogna cercarlo nell’alone che circonda e al tempo stesso espande il quadro –
un quadro a cui la cornice sia stata intenzionalmente tolta onde consentire il
pieno respiro della visione.
Ardua doveva essere l’impresa di tenere sempre a questo altissimo livello il
getto di una vocazione poetica, che presupponeva una perfetta fusione della
lingua già avvenuta in interiore homine. Non c’è dubbio per me che, dopo
L’Allegria, Ungaretti vada incontro a momenti successivi e progressivi di
istituzionalizzazione.
L’incontro con l’idea di Roma – e dunque con l’implicita classicità, di cui
quella città è simbolo – e ancor piú con il barocco, che soddisfa in termini ben
noti quella sete di meraviglioso, pur implicita fin dall’inizio nella innovazione
ungarettiana, sposta l’accento su una ricerca che arditamente sviluppa l’idea,
anch’essa originariamente presente ma non ancora chiaramente formulata, di un
rapporto necessario tra parola e mistero: «Il mistero c’è, è in noi [...] La parola
ci riconduce, nella sua oscura origine, e nella sua oscura portata, al mistero,
lasciandolo tuttavia inconoscibile» (dal saggio Ragioni di una poesia, già citato).
Questa fase va dalla splendida O notte, del 1919 («Dall’ampia ansia dell’alba
| Svelata alberatura»), al componimento conclusivo della raccolta Sentimento del
tempo, del 1931, di cui si potrebbe dire che evidenzia e mette allo scoperto
quella sintassi, che le poesie dell’Allegria coglievano e al tempo stesso
liberavano, dilatandone gli echi al di là dei confini dell’udito umano: «E per la
luce giusta, | Cadendo solo un’ombra viola, | Sopra il giogo meno alto, | La
lontananza aperta alla misura, | Ogni mio palpito, come usa il cuore, | Ma ora
l’ascolto, | T’affretta, tempo, a pormi sulle labbra | Le tue labbra ultime».
La modulata, sapiente musicalità di quest’unica, formidabilmente costruita
impalcatura poetica, attinge al linguaggio alto d’un Petrarca o d’un Góngora (e
piú d’un Góngora, se non erro, che non di un Petrarca). E come in ogni
linguaggio alto, lo «stile» è depositario e veicolo insieme di un concettismo che,

inevitabilmente, fa da sgabello materiale alla ricerca della verità esistenziale e
sentimentale. Il rischio di questo spostamento del baricentro è l’oratoria – e cioè
la retorica – che il poeta, fra alti e bassi, dovrà d’ora in poi e fino all’ultimo
cercare di evitare, non sempre riuscendovi.
Ma la suggestione dell’essenza, ossia la vivente esperienza di quel fenomeno
ormai quasi incomprensibile nel post-moderno, per cui la poesia non è altro che
la voce del Dio che parla per la bocca del Vate – queste caratteristiche al tempo
stesso antichissime e sempre nuove, e al tempo stesso assai rare, almeno in
ambito italiano – non rinunciò mai a cercarle, anche se – ripeto – non sempre
trovandole. Ma questo elemento mistico e invasato, proprio della sua maturità e
della sua vecchiaia, pare a me (nonostante tutto) indissociabile dalla ritmica,
cadenzata musicalità dei suoi versi giovanili.
16. Eugenio Montale.
Difficile, e rischioso, dire d’un poeta che rappresenta la voce piú alta del
secolo. Diremo perciò di Eugenio Montale che è la piú limpida e consapevole, la
piú colta e sensibile, la piú esemplare d’una condizione umana ed esistenziale,
che ai tempi suoi (decenni ’20-’30-’40) doveva essere assai diffusa.
Aggiungerei: anche la piú resistente. Nonostante cadute di fortuna e
mutamenti anche pesanti di situazioni storiche, Montale ha tirato dritto per la sua
strada. In una poesia molto tarda, Asor (dal Diario del ’71 e del ’72, pubblicato
nel 1975) il poeta scriverà queste parole d’indiscutibile e inequivocabile
significato, che valgono per noi anche retrospettivamente:
La poesia non è fatta per nessuno,
non per altri e nemmeno per chi la scrive.
Perché nasce? Non nasce affatto e dunque
non è mai nata. Sta come una pietra
o un granello di sabbia. Finirà
con tutto il resto.

Si direbbe quasi che con queste affermazioni Montale voglia rifarsi, a
distanza di tanti anni, «rondesco». Rammentate? «L’arte è libera, inutile,
inefficace e indistruttibile... Vive e sussiste, secondo natura, per caso: e per
un’ombrosa soggezione universale, secondo spirito...» Ma Montale non è e non è
mai stato un «rondesco»; e qui sta precisamente la ragione della sua esemplarità.

Potremmo sviluppare a posteriori tutto il nostro ragionamento, dimostrando che
su queste affermazioni quasi postume (Montale morirà nel 1981) egli aveva
costruito pressoché tutta la sua carriera poetica.
16.1. Elementi biografici.
Eugenio Montale era nato a Genova nel 1896. Nel corso dell’infanzia e
dell’adolescenza, frequentò spesso il paesino di Monterosso al Mare, nelle
Cinque Terre. Degli echi di queste frequentazioni è ricca la sua poesia. La
«liguricità» (credo che sia la prima volta che questo termine venga usato) di
Montale è fuori discussione (la Liguria è una regione italiana che non ha mai
raggiunto un ruolo di particolare eccellenza nella pratica delle lettere: ha tuttavia
dato i natali a due dei nostri piú grandi scrittori del Novecento, Eugenio Montale
e Italo Calvino). Un antecedente immediato della produzione di Montale va
cercato in uno di quelli che noi abbiamo chiamato «poeti della solitudine»,
Camillo Sbarbaro (a cui sono dedicate due poesie degli Ossi: «Sbarbaro, estroso
fanciullo, piega versicolori | carte e ne trae navicelle»).
Giusto altresí è osservare che «sarebbe un errore sottovalutare l’incidenza di
Sbarbaro in Montale, e specie nel primo di Ossi di Seppia»: «ma sarebbe
altrettanto azzardato ricondurre Montale a quella esperienza che, piuttosto, si
esalta e si accresce nella sua con un effetto di ritorno non raro in letteratura» (P.
Mauri). Dopo gli anni della guerra, cui partecipò come ufficiale, tornato a
Genova intrecciò rapporti fecondi con l’ambiente triestino (si rammenti
l’Omaggio a Svevo del 1925: cfr. supra, cap. II , par. 14.2.6.) e con quello
torinese.
Con la mediazione di Giacomo Debenedetti e Sergio Solmi, pubblicò cosí,
presso le Edizioni Gobetti, nel 1925, il suo primo volume di poesie, Ossi di
seppia (seconda edione accresciuta, con prefazione di A. Gargiulo, nel ’28).
Trasferitosi a Firenze, fu a lungo (1929-38) direttore del Gabinetto
Vieusseux: ne fu rimosso perché non iscritto al Partito nazionale fascista (nel ’25
aveva firmato il Manifesto degli intellettuali antifascisti di Croce). Negli anni
fiorentini fu frequentatore del caffè letterario delle Giubbe rosse ed esercitò una
forte influenza sui piú giovani intellettuali e scrittori di quel periodo (Luzi,
Gatto, Vittorini, Pratolini, ecc.). In quegli anni visse di collaborazioni a giornali
e riviste («Campo di Marte», «Letteratura», «Primato»). Fu molto vicino a
«Solaria».
Nel 1939, con l’editore Einaudi, apparve il suo secondo volume di poesie, Le

occasioni.
Nel secondo dopoguerra Montale s’iscrisse al Partito d’Azione e fondò con
altri «Il Mondo». Divenuto collaboratore e redattore del «Corriere della Sera», si
trasferí a Milano, dove restò fino alla morte. Altre raccolte apparvero in questi
anni: La bufera e altro (1956; nuova edizione accresciuta, 1958); Satura (1971);
Diario del ’71 e del ’72 (1975). Gli scritti di critica e di teoria letteraria sono
raccolti nel volume Sulla poesia (1976).
Ancora in vita, fu approntata da G. Contini e R. Bettarini, e con la sua
collaborazione, una monumentale edizione critica della sua intera produzione
poetica, L’opera in versi (Einaudi, 1980).
Senatore a vita nel 1967, ricevette il Nobel per la letteratura nel 1975. Si
spense a Milano nel 1981.
16.2. «Ossi di seppia».
Leggiamo l’opera nell’edizione del ’28 (le poesie, quindi, sono circoscritte
dalla datazione «1920-1927»: il poeta ha fra i ventiquattro e i trentun anni; e, dal
punto di vista della localizzazione e ispirazione, siamo pienamente, ancora, nella
sua fase ligure). È uno smilzo librettino: contiene infatti, tutto considerato, solo
sessantuno componimenti.
16.2.1. Titolo, struttura, tematiche. Il titolo allude, ovviamente, al carattere
scabro e consumato delle tematiche affrontate e delle forme prescelte per
esprimerle. A rigor di termini, tuttavia, Ossi di seppia è il titolo di una sola delle
sei sezioni, in cui i componimenti sono solidamente organizzati. Nell’ordine: In
limine; Movimenti; Ossi di seppia; Mediterraneo; Meriggi e ombre; Riviere.
Alcune di queste sezioni (per esempio Riviere) sono costituite da un solo
componimento. Pochi componimenti portano un titolo: tutti gli altri sono
adespoti.
Le sezioni appaiono tutt’altro che estranee allo svolgimento e alle tematiche
delle poesie che vi sono contenute. Intanto, se se ne fa una diretta analisi
semantica, non è difficile arrivare vicini al senso – o, meglio, ai sensi – che
Montale attribuisce loro: Mediterraneo (luogo d’aridi e riarsi paesaggi, salsedini
corrosive, piante frantumate dal vento); Meriggi e ombre (situazioni semicrepuscolari, dimensioni di «vita strozzata», «lune segrete»: a metà, il grande
componimento Arsenio); Riviere (il ricordo nostalgico di «camelie pallide»,
«eucalipti biondi», «farfalle in una ragna», che dissotterrano i fremiti d’una
memoria sepolta: «e nel sole | che v’investe, riviere, | rifiorire!»).

Su queste basi essenziali – non però ridotte all’ungarettiana avarizia verbale,
bensí ragionate, come si è già accennato, con una sintassi discretamente ampia,
di taglio effusivo, e in un certo senso colloquiale – Montale dispiega la propria
lettura del mondo e la fa pregna d’un simbolismo intenso e profondo. Non ci si
può stupire che molti poeti e scrittori piú giovani di quegli anni lo abbiano fatto
bandiera del loro disagio esistenziale e dei loro irrisolti vuoti spirituali.
Se il cammino storico della poesia italiana da Gozzano agli ermetici consiste
essenzialmente nella liberazione dal condizionamento degli affetti impuri e dalle
commistioni con l’ideologia, l’esperienza di Montale sta al culmine di questo
processo, proprio perché evita sia il lindore neoclassico dei rondeschi sia
l’ammiccamento sentimentale di un Ungaretti e di un Saba (per non parlare di
prosecutori come Quasimodo).
Il tanto vantato carattere scabro della sua poesia, l’aderenza agli oggetti, la
scarna essenzialità ambientale, il pudore dell’intimità, il ritmo musicale
sorvegliatissimo fino a ridursi alla misura di un parlato appena mosso, sono
altrettante forme di una condizione spirituale rappresa nel rifiuto. Anche le pietre
e i granelli di sabbia – ce lo ha detto Montale nella poesia già citata – sono cifre
dell’essere, e dunque create dalla sua superstite volontà di esprimersi in parole.
Al di là di queste constatazioni ogni ipotesi è dubbia, perché il significato della
poesia non riesce a reggere il confronto da sé solo con la dimensione immensa
della condizione collettiva (lo disse anche lui, come abbiamo visto, nella tarda
poesia di Diario). Però bisogna credere che in qualche parte del cratere italiano
queste voci montaliane suscitassero echi, se piú d’una giovane generazione
intellettuale (da Pratolini a Calvino, per intenderci) poté interpretarle addirittura
come un messaggio di vita. Forse è propriamente il carattere supremo e in un
certo senso solenne di questo invito all’intimità ad aver colpito l’immaginazione
dei contemporanei. Era un’ultima versione del poeta che dice le cose che tutti
s’aspettano di sentir dire. Ma come rinchiuso ormai nella fissità di un’identità
sociale perduta, raggelato da uno stormire di foglie morte fra i tanti fantasmi
lugubri di un’Italia storica ormai innominabile della poesia (che infatti, come si
vede, non ne parla apparentemente mai).
Non sarebbe difficile estrarre, dallo scrigno prezioso della sezione Ossi di
seppia, esempi che provino e convalidino queste nostre affermazioni («Upupa,
ilare uccello calunniato dai poeti»; «Arremba sulla strinata proda»; «Felicità
raggiunta, si cammina per te sul fil di lana»).
Nessuno però potrebbe rinunciare – io penso – a chiamare in causa il primo

componimento della sezione, che, per contenuti e andamento, potrebbe esser
considerato un vero e proprio «manifesto» della poesia montaliana in questa
fase:
Non chiederci la parola che squadri da ogni lato
l’animo nostro informe, e a lettere di fuoco
lo dichiari e risplenda come un croco
perduto in mezzo a un polveroso prato.

Ah l’uomo che se ne va sicuro,
agli altri ed a se stesso amico,
e l’ombra sua non cura che la canicola
stampa sopra uno scalcinato muro!

Non domandarci la formula che mondi possa aprirti,
sí qualche storta sillaba e secca come un ramo.
Codesto solo oggi possiamo dirti,
ciò che non siamo, ciò che non vogliamo.

Il corsivo dell’ultimo verso è, per intenderci, montaliano. Il rifiuto del
messaggio universale, la rinunzia alla parola che illumina e indica la strada,
pervengono infine a un’autodefinizione di poetica piú precisa di qualsiasi
discorso critico: «qualche storta sillaba e secca come un ramo». E, sul piano dei
contenuti, una spoglia ammissione, che definisce il senso di un’intera età:
«Codesto solo oggi possiamo dirti, | ciò che non siamo, ciò che non vogliamo»
(Pratolini avrebbe fatto di questi due versi l’epigrafe del suo giovanile Il
Quartiere).
16.2.2. Lingua e stile. Del 1922 è il poemetto The waste land [La terra
desolata] del grande poeta anglo-americano Thomas Stearns Eliot (1888-1965).
Le date c’impediscono di considerare questa sovrapposizione poco piú di una
coincidenza. Tuttavia, direi, una coincidenza cosmica: ambedue i poeti, infatti,
l’anglosassone e l’italiano, si muovono nel senso di una spogliazione progressiva
del reale, di un denudamento semantico, di un’essenzialità della parola simile a
un albero ormai privo di foglie.
Questi effetti Montale li raggiunge con strumenti apparentemente semplici.
Questa è, dopo quella di Saba (cfr. supra, cap. III , par. 15.2.), la seconda strada

della lingua poetica italiana del Novecento. Anche in Montale, e quanto, c’è un
rapporto con la tradizione. Anzi, esso è ancora piú ravvicinato, dal momento che
Montale non scavalca Pascoli, ma da lí riparte, e fa della sua stessa parola
poetica uno strumento di critica verso se stessa, verso le proprie origini, verso i
primi fantasmi dell’immaginario poetico stesso.
È difficile trovare il modo di dirlo, ma si potrebbe probabilmente sostenere
che Montale arriva a un nuovo «sublime italiano», passando per la strada di
un’estrema scarnificazione del linguaggio e di un abbassamento volontario della
sua tonalità media: arriva nel recinto segreto di un nuovo Parnaso, passando per i
sentieri tortuosi di una vecchia e umile terra, costellata di sassi pungenti e di
aguzzi cocci di bottiglia:

Meriggiare pallido e assorto
presso un rovente muro d’orto,
ascoltare tra i pruni e gli sterpi
schiocchi di merli, frusci di serpi.
Nelle crepe del suolo o su la veccia
spiar le file di rosse formiche
ch’ora si rompono ed ora s’intrecciano
a sommo di minuscole biche.

Osservare tra frondi il palpitare

lontano di scaglie di mare

mentre si levano tremuli scricchi
di cicale dai calvi picchi.
E andando nel sole che abbaglia

sentire con triste meraviglia
com’è tutta la vita e il suo travaglio

in questo seguitare una muraglia
che ha in cima cocci aguzzi di bottiglia.

Sentite? Al crepitare del lessico («pruni», «sterpi», «schiocchi di merli»,
«frusci di serpi») s’accompagna una sintassi poetica che non disdegna, quando
può, rime e assonanze («sterpi-serpi», «formiche-biche», «muraglia-bottiglia»):
affinché l’effetto finale sia al tempo stesso armonico e allusivo, rotto e
palpitante. L’allusione simbolica emerge a poco a poco: ma c’è, e alla fine il
poeta la lascia vedere: «com’è tutta la vita e il suo travaglio | in questo seguitare
una muraglia | che ha in cima cocci aguzzi di bottiglia».
16.3. «Le occasioni».
Nell’edizione del 1939 la raccolta era costituita da quarantanove testi; nella
seconda edizione, se ne aggiunsero altri quattro. In questa stesura definitiva,
l’opera è entrata nell’edizione Contini-Bettarini.
16.3.1. Titolo, struttura, tematiche. L’opera è divisa in quattro sezioni,
distinte per numeri romani. La seconda, composta di venti componimenti, porta
il titolo di Mottetti (che è al tempo stesso indicazione metrico-stilistica: si tratta
di componimenti brevi, raccolti attorno a un unico tema espressivo); la terza è
costituita da un componimento unico, Tempi di Bellosguardo (diviso però in tre
parti).
Il titolo Occasioni si può intendere in due modi: come eventi della vita in cui
ci s’imbatte e di cui resta una traccia sulla pagina; oppure come pretesti di una
poesia che va e viene, seguendo le proprie logiche interne, non sempre
spiegabili.
Il senso del titolo rivela comunque la portata del cambiamento intervenuto
rispetto alla fase degli Ossi: «alla condizione naturale e marina del primo libro
subentra qui una nuova dimensione cittadina» (P. Cataldi), nella cui formazione
interviene anche la figura femminile (o le figure femminili), in numerose
varianti, autobiografiche o pseudo-autobiografiche. In taluni casi, ad esempio
nella splendida Dora Markus, il tono solitamente secco e scarno si fa tentare da
una sorta d’intenerimento nostalgico, che nel Montale maturo tornerà piú volte:
Non so come stremata tu resisti

in questo lago
d’indifferenza ch’è il tuo cuore.

Nei Mottetti ritorna al contrario il gioco altalenante dei rumori e dei colori,
come un’occasione esistenziale colta al volo senza pensarci due volte:
A un soffio il pigro fumo trasalisce,
si difende nel punto che ti chiude.
Nulla finisce, o tutto, se tu fólgore
lasci la nube.

16.3.2. Lingua e stile. Di novità e continuità, intrecciate insieme
indissolubilmente, rappresenta forse l’esempio piú alto La casa dei doganieri.
Ritornano stilemi degli Ossi:
Libeccio sferza da anni le vecchie mura
e il suono del tuo riso.

Ma il discorso s’è allargato e il respiro s’è fatto piú ampio e disteso: qualcuno
è comparso nel giro d’orizzonte dell’osservatore (il poeta): e illumina, d’una luce
sia pur fioca, quel sentimento di nullità che il poeta cova dentro da sempre.
Nessuna concessione sentimentale, beninteso: ma come un piú confidente
desiderio di trovare interlocutori nelle tenebre circostanti:
Ne tengo ancora un capo; ma s’allontana
la casa e in cima al tetto la banderuola
affumicata gira senza pietà.
Ne tengo un capo; ma tu resti sola
né qui respiri nell’oscurità.

16.4. La poetica e la concezione della poesia.
La nostra tesi è che nella poesia di Montale la crisi del moderno sia
profondamente introiettata. Ed è abbastanza prodigioso osservare come Montale
pieghi l’«italiano» – lingua poco sensibile al moderno e ancor meno alla sua crisi
– ad agire come un efficace reagente che si compromette totalmente con la sua

origine storica, isolandone e valorizzandone le componenti piú scabramente
espressive.
Questo esito, cosí deciso e preciso, non ci sarebbe stato senza quella visione
materialistica della poesia che Montale ha elaborato nel tempo ma sottintende fin
dall’inizio dei suoi primi esperimenti. Rileggiamo queste due dichiarazioni di
poetica, rese in un momento in cui la sua stella storica sembrava volgesse al
tramonto (1951), e perciò tanto piú significative. Scrive Montale:
L’argomento della mia poesia (e credo di ogni possibile poesia) è la condizione umana in
sé considerata: non questo o quello avvenimento storico. Ciò non significa estraniarsi da
quanto avviene nel mondo; significa solo coscienza, e volontà, di non scambiare l’essenziale
col transitorio [...] Avendo sentito fin dalla nascita una totale disarmonia con la realtà che mi
circondava, la materia della mia ispirazione non poteva essere che quella disarmonia. Non
nego che il fascismo dapprima, la guerra piú tardi, e la guerra civile piú tardi ancora mi
abbiano reso infelice; tuttavia esistevano in me ragioni di infelicità che andavano molto al di
là e al di fuori di questi fenomeni. Ritengo si tratti di un inadattamento, di un maladjustement
psicologico e morale che è proprio a tutte le nature a sfondo introspettivo, cioè a tutte le
nature poetiche.

E ancora (e con queste parole entriamo nel merito di una scelta linguisticostilistica, destinata a separare come una lama anche l’esperienza italiana
moderna dalle consimili e contemporanee esperienze europee):
In Italia la poesia lirica è rimasta classica. Non elimina, cioè, il controllo della ragione, ma
cerca di superarlo, sconfinando su un altro piano, che è appunto quello dell’intuizione alogica
della lirica. Negli altri paesi non avviene sempre lo stesso e si hanno poeti in cui prevale
l’elemento irrazionale; ma da noi, quando ogni comprensione razionale sfugge, tutti, lettori,
critici si dichiarano vinti e gli stessi poeti sono scontenti [...] Coloro che odiano il
decadentismo si rassicurino: l’Italia di oggi non ha poeti propriamente decadenti. Non ha
avuto un Valéry, non ha un Benn, un Eliot, un Auden, un Char. Non ha grandi ortopedici e
sperimentatori. Ma ha avuto ed ha poeti che possono valere, io credo, un Apollinaire o un
Antonio Machado o, se vogliamo risalire addietro, un Hopkins; poeti in cui il meglio del
simbolismo francese (che fu in poesia ciò che in pittura fu l’impressionismo) si innesta in
forme italiane assai originalmente.

Questa perfetta descrizione di radici, parentele e fenomeni, ci permette di
capire meglio quanto andavamo in precedenza sostenendo. Il Parnaso italiano

rivela, in questa posizione, una sua incredibile capacità di resistenza. Un nuovo
«petrarchismo», dunque? Se non un nuovo petrarchismo, certo un linguaggio
alto, molto alto, ottenuto per sottrazione, invece che per addizione di elementi
sentimentali, linguistici e stilistici: una forma inconfondibile, e
inconfondibilmente italiana, in cui la disarmonia del tempo si rispecchia, senza
tuttavia turbare troppo la compattezza delle superfici. Linguaggio alto, ripeto,
nella migliore tradizione poetica italiana (piú Petrarca direi, che Leopardi, ma
con un sostanzioso contributo di Dante, nel caso di Montale).
Da queste vette montaliane non si potrà che scendere o precipitare, a seconda
dei casi. Dopo di lui, e al di là della corte dei fedeli sempre piú esangui,
ricomincia faticosamente, fino all’ultima esperienza, una storia di trasgressioni.
17. L’«ermetismo».
Ecco, per l’appunto, proseguiamo subito il discorso. Con il termine
«ermetismo» s’intese già allora – in senso talvolta positivo talvolta negativo – la
corrente poetica che, negli anni ’20, ma soprattutto ’30, sacrificò ampiamente a
questo culto esclusivo della parola. Alcuni lo intesero in senso piú restrittivo,
comprendendovi solo i seguaci di Ungaretti e Montale (Quasimodo, Luzi, Gatto,
Sereni, ecc.); altri vi compresero anche i maestri, talvolta limitandosi a uno solo
dei due (o Ungaretti o Montale), talvolta accogliendoli tutti e due come varianti
possibili della medesima iniziazione.
In ogni caso, il termine riprende il senso di quello classico di «ermetismo»,
inteso come corpo di dottrine richiamantesi in gran parte all’insegnamento di
Ermete Trismegisto, esoterica divinità greco-egiziana: e allude quindi al
carattere chiuso, non facilmente comunicativo, di questa poesia. Vale la pena di
notare la singolarità del fatto per cui due delle piú importanti esperienze di
rinnovamento poetico del Novecento italiano si richiamano all’«orfismo»
(Campana) e all’«ermetismo»: cioè a moduli espressivi e stilistici inclinanti alla
mistericità e indirizzati a un eletto pubblico di iniziati. Mallarmé e Valéry furono
i suoi principali ispiratori: da un certo momento in avanti anche Eliot e l’altro
inglese, Wystan Auden (1907-73).
Fra i molti seguaci dei due maestri, conviene ricordare fin d’ora il siciliano
Salvatore Quasimodo (1901-68), che nelle raccolte Oboe sommerso (1932),
Poesie (1938), Ed è subito sera (1942), riprendeva e amplificava in termini
mitici e mediterranei gli spunti offertigli dal clima poetico del tempo. Le sue

traduzioni di Lirici greci (1940), piú inventive che fedeli, s’inseriscono
anch’esse in questa temperie di fine decennio.
L’ermetismo, negli anni della guerra e del dopoguerra, andò incontro a una
fortuna sempre piú difficile e contestata. Ma questo costituirà l’inizio di un
nuovo discorso (cfr. infra, cap. IV , par. 11. sgg.).
18. Poesia in dialetto.
Continua il discorso: la corrente sotterranea delle varietà regionali e locali
della lingua italiana, non solo non si attenua, ma si rafforza e si espande (arriverà
a provocare nel secondo dopoguerra addirittura la ripresa di una nuova
«questione della lingua»: cfr. la scheda linguistica infra, cap. V , par. 15.3.8.).
Di qualità singolarmente elevata la poesia in dialetto dei decenni ’20-’40. Se
qualche sospetto di tentazioni coloristiche e folkloristiche si poteva ancora
cogliere nei dialettali d’inizio secolo (Di Giacomo, Russo, Viviani, Pascarella,
Trilussa e Zanazzo), ora la compenetrazione fra i due mondi (quello in lingua e
quello in dialetto) è pressoché perfetta. Si tratta cioè in ambedue i casi d’una
poesia colta, molto colta: che usa il dialetto, quando fa questa scelta, come usa la
lingua letteraria vera e propria, senza altre discriminanti se non quella del
«mezzo». Quasi tutti i poeti dialettali di questa fase sono settentrionali
(piemontesi, liguri e, soprattutto, lombardi e veneti).
Giacomo Noventa, pseudonimo di Giacomo Ca’ Zorzi (1898-1960), veneto,
di Noventa sul Piave, volontario nella prima guerra mondiale, fu singolare figura
d’intellettuale. Antifascista e antiermetico, si sforzò (nei limiti consentiti dal
Regime), di avviare una campagna per la «riforma letteraria» (pubblicò una
rivista con questo titolo), fondata su un’esigenza di moralità e di contenuti
antieroici. Ebbe con lui un rapporto di singolare devozione il giovane Franco
Fortini (cfr. infra, cap. IV , par. 11.).
Le sue Poesie dialettali, scritte dalla fine degli anni ’20, apparvero per la
prima volta solo nel 1956. Essenziale, allo scopo di cogliere il grumo piú intimo
dell’esistenza, rifiuta la magniloquenza, in qualsiasi modo manifestata, e si
rifugia in un sommesso ma intenso tono colloquiale:
Gh’è nei toi grandi – oci de ebrea
come una luse – che me consuma;
no’ ti-ssí-bela – ma nei toi oci
mi me vergogno – de aver vardà.

mi me vergogno – de aver vardà.
[C’è nei tuoi grandi occhi di ebrea come una luce che mi consuma: non sei bella, ma nei
tuoi occhi mi vergogno d’aver guardato].

Biagio Marin (1891-1985), di Grado, volontario nelle truppe italiane durante
il primo conflitto mondiale, lavorò a Gorizia e a Trieste, mai allontanandosi
troppo dai luoghi originari della sua poesia. Delicatissime quelle che definirei le
sue notazioni impressionistiche, nelle quali tema e lingua, argomento e dialetto,
si fondono in maniera pressoché perfetta:
Xe ferme l’aque che le par speciera:
drento le ha ’l siel co’ garghe nuvoleta:
là sui àrgini alti fa l’erbeta
che ’l silensio valisa a so maniera.
[Le acque sono ferme che sembrano una specchiera: dentro hanno il cielo con qualche
nuvoletta: là sugli argini alti cresce l’erbetta che il silenzio accarezza alla sua maniera].

Con Virgilio Giotti (1885-1957) ritorniamo in pieno ambiente triestino. Ha
pubblicato raccolte poetiche, sia in lingua sia in dialetto, a partire dal 1914. Nel
1941 compare la raccolta Colori: titolo che verrà poi dato a un volume in cui
sono riunite tutte le sue poesie, apparso nel 1943. L’ultima edizione, anch’essa
curata dal poeta, apparve nel 1957, pochi mesi prima della sua morte.
Come Marin, Giotti concentra la sua attenzione su piccole situazioni,
aneddoti, quadretti naturali, ma con una piú forte coscienza letteraria. È stato
scritto di lui che «il poeta appare perfettamente consapevole della forte
costruzione formale, dell’artificio dei suoi versi – Pasolini parla di lui come di
un poeta “greco”» (F. Brevini). Lo si direbbe un Montale in dialetto triestino: per
questo, piú dolce e piú affettuosamente malinconico, ma non meno incisivo,
preciso e, dentro confini ben definiti, cantante. Come in questa poesia intitolata
La strada:
Vardo ’na strada de la mia zità,
che ghe sarò passado mile volte,
e no’ me par de averla vista mai.
Le fazzade zalete, le boteghe,
un bar, dei àuti, e el fiatin de viavai.
Come la nostra vita, sí: vissuda,
finida ormai, e mai ben conossuda.

finida ormai, e mai ben conossuda.
[Guardo una strada della mia città, che ci sarò passato mille volte, e non mi pare di averla
vista mai. Le facciate gialline, le botteghe, un bar, delle automobili, e quel poco di viavai.
Come la nostra vita, sí: vissuta, finita ormai, e mai ben conosciuta].

Con Delio Tessa (1886-1939) entriamo in un’altra, forse piú impegnativa,
dimensione letteraria. Milanese, avvocato, di convinzioni antifasciste e perciò
piuttosto isolato rispetto agli ambienti culturali del suo tempo, esordisce con L’è
el dí di Mort, alegher! [È il giorno dei morti, allegri!], «nove saggi lirici in
dialetto milanese con testo esplicativo a fronte», nel 1932. Solo postume
apparvero le Poesie nuove ed ultime, 1947.
Come per Giotti, anche per Tessa «sbaglierebbe chi pensasse a un puro
ricalco vernacolare, a un conviviale nostalgismo meneghino. Tessa è un poeta
moderno, allineato con le poetiche piú avanzate [...] Tessa conosce bene la
poesia moderna, tutto ciò che quel primo quarto di secolo propone e progetta, in
ogni direzione della cultura» (F. Portinari).
La sua dimensione è piú narrativa che lirica. Si vede bene nell’ampio
componimento Caporetto 1917, in cui egli riflette gli echi del grande disastro
militare italiano nelle persuasioni e deformazioni dell’opinione pubblica
popolare milanese e della lingua da essa usata e parlata:
... Signor! Signor!... deslippa,
rogn, generaj de pippa,
vemm a tocch e boccon!...
Rivoluzion... vardee!...
Car Signor, compagnee
quj de per lor...
«Bandiera rossa la s’innalzerà,
Bandiera rossa delle libertà!»
[Signore! Signore!... sfortuna, rogne, disgrazie e generali da pipa, andiamo a tocchi e
bocconi!... Rivoluzione ... guardate! ... O Signore, non abbandonate quelli che son soli...
«Bandiera rossa la s’innalzerà, Bandiera rossa delle libertà!»]

Da non dimenticare, per l’intensità dei risultati raggiunti, anche il torinese
Giuseppe Pacotto, detto Pinín Pacòt (1899-1964) e il genovese Edoardo Firpo
(1899-1957).

19. La narrativa tra formalismo e realismo.
Il successo della poesia mette un po’ in ombra la narrativa, ma la gran fortuna
della letteratura le giova. Per la verità, c’è tutta una corrente che tende a
riassorbire anche la ricerca della prosa in quella della poesia. Nella «Ronda»
finissimi stilisti come Cecchi e Baldini avevano sperimentato una prosa
essenziale, di gran gusto, che continuava la tradizione del frammentismo
vociano, ma al tempo stesso la riduceva nella misura di un esasperato
formalismo. In «Solaria» e in «Letteratura» questa corrente era continuata,
impregnando di sé, in autori come A. Bonsanti (1904-84), Racconto militare,
1937, e A. Carocci (1904-72), Il paradiso perduto, 1929, anche il racconto.
Pesci Rossi (1920) e Et in Arcadia ego (1936) di Emilio Cecchi sono forse gli
esemplari piú perfetti di questa tendenza.
Nel 1930, presentando una raccolta dal titolo programmatico di Scrittori
nuovi, curata da E. Falqui ed E. Vittorini, G. B. Angioletti scriveva:
Gli scrittori di questa antologia sono [...] nuovi non perché abbiano trovato nuove forme o
cantato nuovi soggetti, tutt’altro; lo sono perché hanno dell’arte un’idea diversa da quella
degli scrittori che li precedettero. O, per venir subito all’essenziale, perché credono all’arte,
mentre quelli credevano a molte altre cose che con l’arte nulla avevano a che vedere. Tale
novità, perciò, può consentire la forma tradizionale e il contenuto antico; ma non può
consentire deviamenti dall’idea essenziale dell’arte. Quale possa essere questa idea, non è qui
il luogo di ripetere. Ma mi sia consentito ricordare che gli scrittori nuovi, compiendo una
rivoluzione, che, per essere stata silenziosa, non sarà meno memorabile, intendono essere
soprattutto artisti, laddove i loro predecessori si compiacevano di essere moralisti,
predicatori, estetizzanti, psicologisti, edonisti, eccetera.

Parole di inequivocabile significato, che ricollegano anche la ricerca narrativa
al clima dominante.
Per quante smentite queste affermazioni possano aver ricevuto poi dallo
sviluppo successivo della narrativa italiana, è il caso di non sottovalutarne
l’importanza per la formazione di tutta una generazione di giovani artisti come lo
stesso Vittorini, Pratolini, Pavese, Bilenchi, e cosí via.
È vero, però, che contemporaneamente alla comparsa di questa raccolta viene
pubblicata una serie di libri – romanzi e raccolte di racconti – che, senza
smentire, secondo noi, i lineamenti del clima letterario dominante, richiedono
come fenomeno d’insieme una riflessione piú approfondita. Di Tozzi appaiono

Con gli occhi chiusi nel 1919, Tre croci nel 1920, Il podere nel 1921; di
Bontempelli Vita e morte di Adria e dei suoi figli nel 1930 e Gente nel tempo nel
1937; di Moravia Gli indifferenti nel 1929 e Le ambizioni sbagliate nel 1935; di
Alvaro Gente in Aspromonte nel 1930 e L’uomo è forte nel 1938. Se a questi si
collega, in una catena ormai ininterrotta che si sgrana lungo tutta la seconda
parte degli anni ’30, la produzione narrativa dei giovani come Pavese, Vittorini,
Pratolini, Bilenchi, Bernari (cfr. infra, cap. III , par. 21. sgg.), ci si accorge di
trovarsi di fronte alla crescita di un interesse, e di un genere, che avevano avuta
una fortuna analoga solo durante il periodo verista. Ora, le domande cui
bisognerebbe rispondere sono: esiste un romanzo italiano del Novecento? è
possibile un’analisi strutturale che ne identifichi i caratteri? in che modo questo
fenomeno si lega ad altre contemporanee esperienze straniere nello stesso
campo? Ci limiteremo ad alcuni rapidi accenni.
Una prima risposta è quella che collega la fioritura del romanzo in Italia a una
reviviscenza del realismo. Senza esagerarne troppo l’importanza, possiamo dire
che due influenze narrative si sommano e s’intrecciano nel determinare un
risveglio d’interessi in questo campo: la diffusione della narrativa russa, di cui
poteva essere stato mediatore per taluni un formalista straordinario come
D’Annunzio, e una ripresa di fortuna del verismo, di cui è testimonianza e
stimolo (per quanto ambiguo e riduttivo) il libro del critico italiano Luigi Russo
su Verga del 1919. La morte del grande scrittore, sopravvenuta subito dopo, al
contrario di quel che si potrebbe pensare riaccende infatti l’interesse per la sua
opera, sopito nel corso del primo quindicennio del secolo.
Però... Però, poco funzionante il modello romanzesco pirandelliano, e non
entrato ancora nel circolo quello sveviano (se mai c’entrerà), i narratori italiani
degli anni ’20-’30 sembrano ispirarsi, piú che a una vera e propria ripresa del
realismo, a un gusto intenso, e assai decadente, per l’introspezione psicologica e
la descrizione ambientale. Motivi nei quali entrano forse in egual misura una
situazione di autentico disagio esistenziale e una forte componente narcisistica.
Ci si spiegherà meglio, entrando nel merito dei singoli autori. Accantonando
Tozzi (cfr. supra, cap. II , par. 12.2.), che abbiamo sentito piú vicino alle
sensibilità dell’anteguerra ma che non andrebbe trascurato in una ricostruzione
complessiva del clima di recupero veristico di questi decenni, pare a me che si
debba ricominciare il discorso ancora una volta dagli effetti prodotti sulla
letteratura dal trauma della guerra.
19.1. Il fallimento dell’«eroe borghese».

Facciamo riferimento in modo particolare al romanzo Rubé, apparso nel
1921, di Giuseppe Antonio Borgese (1882-1952), critico, polemista, docente di
letteratura tedesca, esule nel 1931 negli Stati Uniti per opposizione al fascismo.
Per quanto la sua qualità narrativa non sia altissima, si tratta di un’opera
esemplare per gli intrecci delle influenze e delle tematiche. Il protagonista Rubé
è la figura tipica del piccolo borghese, che esalta nevroticamente nei miti del
nazionalismo e della guerra la propria sostanziale incapacità a realizzare una
positiva collocazione sociale, e finisce, per assoluta disponibilità, tra le schiere
della folla bolscevica che la cavalleria, durante un’azione di repressione,
travolge e massacra.
Siamo di fronte, dunque, al perfetto rovesciamento del modello romanzesco
dannunziano, che pure viene ancora ampiamente utilizzato (considerazioni in
parte analoghe si potrebbero fare, del resto, per Tozzi e persino, ma in chiave
tutta diversa, per Alvaro). Il romanzo, in un certo senso, denuncia e condanna il
traviamento morale del personaggio, ma al tempo stesso lo recupera sul piano di
una potenziale anche se incompiuta e «fallimentare» eroicità. La forte presenza
di un elemento erotico accentua questa valutazione.
19.2. Corrado Alvaro.
Alle ricerche e ai tentativi di Borgese, affiancherei, almeno per il primo
periodo, quelli di Corrado Alvaro (1895-1956), calabrese, ufficiale di fanteria,
ferito gravemente alle due braccia nel 1916.
Con il romanzo d’esordio L’uomo nel labirinto (apparso a puntate nel 1922 su
«Lo spettatore», poi in volume nel ’26), descriveva la vicenda di un misterioso e
decadente protagonista, Sebastiano Babe, a partire dalla primavera del primo
anno dopo la guerra. «A prima vista, sembra che Sebastiano sia venuto fuori,
semplicemente, dalla costola di Filippo Rubé» (N. Tedesco). A proposito di
quest’opera, il medesimo critico ha evocato l’ombra di Robert Musil: «L’uomo
senza qualità nel labirinto italiano di Alvaro». Certo è che il senso di solitudine,
di frustrazione e di sconfitta è il vero protagonista di questa desolata esperienza
giovanile.
Su queste tematiche Alvaro tornerà nel romanzo autobiografico di guerra
Vent’anni (1930). L’autore vi narra la storia di Luca Fabio e Attilio Bandi, due
ventenni volontari, tenenti di fanteria, sottoposti dalla disciplina militare e dalla
vita di trincea a «una trasformazione meccanica», a una vera e propria
«atrofizzazione dell’Io», parallele a quella che contemporaneamente subiscono i

grandi motivi ideali della guerra di fronte alla dura, avvilente realtà
dell’esperienza bellica (M. Isnenghi).
Con Alvaro, tuttavia, la narrativa italiana riscopre un suo tipico filone, che è
quello dell’ambientazione provinciale e popolare. Nonostante fosse fortemente
impegnato, come abbiamo visto, nell’analisi della condizione borghese cittadina
e moderna, Corrado Alvaro diede il meglio di sé nella raccolta di racconti Gente
in Aspromonte (1930), nella quale tornava viceversa alla rappresentazione di
ambienti e di personaggi (soprattutto popolari) della natia Calabria. Ben lontano
da quel che si definisce un atteggiamento narrativo realistico (in questo caso il
richiamo a Verga è piú simbolico che fondato), egli esprimeva però un tipo
d’interesse (fra lirico e idillico), che sta alla base di un importante settore della
narrativa degli anni ’30, e non soltanto di quella d’impronta meridionalistica: la
rinascita dell’attenzione (mai in verità completamente soffocata dai tempi del
verismo, pur attraverso tutte le successive iniziazioni cosmopolitiche ed europee)
per le realtà regionali e provinciali, ovvero per le forme di vita proprie degli
strati sociali subalterni (torneremo su questa tematica piú avanti). La chiave
lirica trasfigura in Alvaro situazioni e figure: ma la nostalgia d’un passato
arcaico resta autentica e viva e illumina le pagine piú riuscite del libro.
19.3. Massimo Bontempelli e il «realismo magico».
Di Massimo Bontempelli abbiamo già parlato a lungo, a proposito di «900»,
di cui fu fondatore e direttore. Nato a Como nel 1878 (e morto a Roma nel
1960), ex carducciano, ex futurista, all’inizio fascista fervente e organizzatore
del sindacato degli scrittori, egli collocò la sua fede nel regime essenzialmente
nel convincimento che esso segnasse la fase d’inizio di un’epoca radicalmente
nuova nei modi di sentire, di concepire, di esprimere. In uno scritto del 1925, Lo
stagno dei ranocchi, Bontempelli individua con molta esattezza i termini della
propria posizione:
Il secolo XIX finisce col 1915. Il XX comincia col 1922. Tutto il disordine mentale e
pratico del 1919 e del 1920 fa parte dell’azione violenta che doveva compiere l’opera della
guerra nell’uffizio di chiudere il secolo decimonono in modo deciso e irrevocabile. La guerra
e il travaglio del 1919-20 bruciarono fino alla cenere piú impalpabile gli ultimi avanzi delle
ultime degenerazioni del romanticismo. Col 1922 comincia una grande era antiromantica.

Come si vede (e questo è davvero molto interessante), anche Bontempelli, pur

arrivando a conclusioni molto diverse, condivide con «La Ronda» questo spirito
antiromantico, che fa parte dei tempi. Il romanticismo, per questi letterati del
primo dopoguerra, è quanto d’irrazionale, di fuori delle righe, di rottura
avanguardistica e di commistione fra letteratura e ideologia, che s’era verificato
prima della guerra: insomma, la «letteratura della crisi» non dominata e non
filtrata da questa universale e onnipotente «ragion letteraria». Il «ritorno
all’ordine» è l’imperativo etico-letterario, che domina l’intero periodo.
Ma non si può intendere fino in fondo la genesi del «novecento»
bontempelliano, se non si segue in questi anni la sua evoluzione di scrittore, che
lo porta a sfiorare l’esperienza di Pirandello e a riprenderne quel caratteristico
sentimento di ambiguità del reale che trova espressione soprattutto nelle sue
opere teatrali, Nostra Dea (1925) e Minnie la candida (1927). In un prezioso
libretto di divagazioni, La donna del Nadir (1924), egli fissa le ragioni del suo
interessamento per il reale con queste parole:
Sempre e dovunque l’Occulto, per operare, si serve di intermediari naturali; sempre e
dovunque il Potere superiore si cala e nasconde entro una legge naturale. La storia naturale è
il complesso e l’armamentario degli strumenti che in tal modo l’Occulto tiene a propria
perenne disposizione.

Ma dove l’esperimento bontempelliano si distende in forma piú armonica e
persuasiva è nei romanzi di quella stagione, Il figlio di due madri (1929), Vita e
morte di Adria e dei suoi figli (1930), Gente nel tempo (1937). Lo scrittore vi
racconta storie dall’andamento spesso inverosimile, con colpi di scena
imprevedibili: il tutto, però, con una precisione descrittiva e un quieto
andamento narrativo, che sembrerebbero alludere a una semplice e realistica
«cronaca» di fatti reali.
La formula, in cui Bontempelli ha racchiuso il senso di questa sua particolare
impostazione, tematica e stilistica, è «realismo magico». Qui cade
un’osservazione molto interessante, che non vale solo per i romanzi
bontempelliani, ma anche per molteplici esperienze, letterarie, artistiche e
architettoniche, di quel tempo. Secondo Bontempelli, infatti, tra il suo
Novecento e certe manifestazioni dell’arte del passato corre piú di un rapporto, e
lui lo mette in evidenza in uno scritto pressoché coevo (1927) alla stesura dei
suoi romanzi. Lo scrittore, infatti, osserva che «i pittori che piú attraggono i
nostri gusti di novecentisti, che meglio corrispondono con la loro alla nostra arte,
sono pittori italiani del Quattrocento: Masaccio, Mantegna, Piero della

Francesca. Per quel loro realismo preciso, avvolto in un’atmosfera di stupore
lucido, essi ci sono stranamente vicini». A questo «realismo preciso», ma
«avvolto in un’atmosfera di stupore lucido», Bontempelli sembrerebbe ispirarsi
nelle sue narrazioni (non trascurando, al tempo stesso, di utilizzare quanto si
poteva dell’eredità del paradossalismo pirandelliano, il quale, quanto alle date,
era ancora lí, presente e attivo, e a portata di mano: cfr. supra, cap. II , par.
14.1.7.).
19.4. Alberto Savinio e il surrealismo «corretto».
Accanto a Massimo Bontempelli è lecito collocare Alberto Savinio (18911952), pseudonimo di Andrea Alberto De Chirico, fratello del grande pittore
metafisico Giorgio. La divagazione ironica, la paradossale fumisteria, la
frequentazione di un immaginario azzardato ed estremo, costituiscono la
sostanza dei suoi esperimenti narrativi migliori (Angelica o la notte di maggio,
1927; Infanzia di Nivasio Dolcemare, 1941; Tragedia dell’infanzia, 1945) e
della sua ampia produzione saggistica (da ricordare, almeno, l’intelligentissimo
Narrate, uomini, la vostra storia, 1942).
Con Savinio, come del resto con Bontempelli, le connessioni con la
contemporanea cultura letteraria europea sono evidenti. Nell’introduzione al
libricino di racconti Tutta la vita (edito da Bompiani nel 1945), Savinio scrive:
«Un giorno del 1937, a Parigi, André Breton mi diede lettura di una pagina
scritta da lui, nella quale è detto che nel tempo immediatamente precedente la
prima guerra mondiale, a capo di quella forma d’arte che di poi prese il nome di
surrealismo, c’è mio fratello Giorgio de Chirico e ci sono io». Ora, a parte la
fondatezza del riferimento saviniano e a parte l’incertezza delle datazioni (il
surrealismo segue, non precede, la prima guerra mondiale), è ovviamente molto
interessante che, in ambito italiano, questa relazione fosse colta. E però, subito
dopo, Savinio la corregge. Se il surrealismo, infatti, è secondo lui
«rappresentazione dell’informe ossia di quello che ancora non ha preso forma»,
Savinio dichiara invece che il suo surrealismo «vuole dare forma all’informe e
coscienza all’incosciente». Non è la stessa cosa? Savinio evidentemente pensa di
no, anche lui, nonostante le acrobazie della sua incostante immaginazione,
attento a riportarle dentro un certo «ordine». Come che sia, è evidente che, su
questi confini, l’istanza realistica, che altri scrittori di questo periodo
esprimevano, si scontra con il suo contrario. E il conflitto, forse, verrà risolto
solo con gli anni della guerra.

19.5. Aldo Palazzeschi e la tradizione toscana.
Si direbbe che, nel periodo in questione, due tendenze s’affiancano nella
narrativa: una novecentista ed europeizzante; e una veristica e regionalistica (e
c’è anche chi, come Alvaro, sta in bilico fra le due).
Il filone regionalistico si radica, fino a diventare tendenza, in quell’ambiente
culturale toscano, che da una parte coltiva le esperienze piú avanzate della
poesia contemporanea (inoculandovi un poco del proprio congenito
petrarchismo), dall’altra però non smette, soprattutto nella narrativa, di recitare
la parte dovuta a una letteratura di antichissima e nobilissima tradizione, che nei
confini del borgo o del podere o del quartiere aveva sempre risolto persino ogni
ansia di rinnovamento. Qui siamo davvero a un singolo capitolo di un fenomeno
di lunga durata.
Infatti, fra gli scrittori toscani del secondo Ottocento (Mario Pratesi, Renato
Fucini, Ferdinando Martini: cfr. supra, cap. I , par. 14.2.1.), e gli ultimi arrivati
(Pratolini e Bilenchi) troviamo una fitta serie di personalità, che ricreano in
piena età moderna un culto della narrazione che ha qualcosa a che fare con la
ricca fioritura novellistica fra Trecento e Cinquecento.
Il fiorentino Bruno Cicognani (1879-1971), in numerose raccolte di racconti e
di romanzi, tra i quali spicca La Velia (1923), diede corpo anche lui a questa
vena di rievocazione nostalgica di un passato anche recente, che cosí
profondamente caratterizza questa tradizione toscana, ma imprimendovi di suo
una certa coloritura crepuscolare, quasi decadente.
Enrico Pea (1881-1958), di Seravezza, presso Lucca, autodidatta e letterato
eterodosso, pervase i suoi racconti e romanzi (cfr. soprattutto Moscardino, 1922)
di uno spirito avventuroso e bizzarro, in cui risalta una specie di «umoresco»
toscano.
Come si può vedere dalle date, ci troviamo di fronte a una generazione di
scrittori nati quasi tutti nel decennio 1880-90, operosi dunque già prima della
Grande Guerra (Pea era stato vicino al gruppo della «Voce»), ma destinati a
rivelarsi e ad occupare un posto di rilievo nelle nostre lettere soprattutto negli
anni ’20 e ’30 del secolo, in concomitanza con quella ripresa d’interesse per la
narrativa di cui abbiamo segnalato in precedenza il manifestarsi, e che intorno al
1930 raggiunge un vero e proprio punto di svolta, con i romanzi di Moravia e poi
di Alvaro, Vittorini e altri.
Poi c’è Tozzi. E poi c’è Aldo Palazzeschi (1885-1974). Questi era stato, da
giovane, vicino alle posizioni dei crepuscolari, poi della «Voce», poi dei
futuristi. Poi, negli anni ’30, anch’egli s’afferma come narratore d’ispirazione

distesa e felice. Nelle Stampe dell’Ottocento (1932) egli allinea una galleria di
figurine e ambienti ricavati dalla propria memoria infantile: è un libro
felicissimo nella sua affettuosa ironia, molto moderno nella sua rievocazione
dell’antico. Nel romanzo Sorelle Materassi (1934), al centro della vicenda sono
poste due figure singolari di donne, sorelle zitelle accomunate dall’amore per
l’unico nipote maschio, con i loro affetti, delusioni, tristezze. Nelle Sorelle
Materassi il recupero della materia narrativa è totale: il Palazzeschi
avanguardista si ritira un po’ dentro il guscio di questa sua nuova veste di
scrittore ufficiale e affermato, ma in compenso ne risultano accentuate le qualità
piú originali del suo patetismo ironico e autoironico.
Nei romanzi successivi alla seconda guerra mondiale (I fratelli Cuccoli, 1948;
Roma, 1953), la vena di Palazzeschi s’appanna sempre piú e diventa un buon
mestiere, salvo che in Stefanino (1969), brillante ripresa di alcuni motivi
umoristici della sua gioventú.
19.6. Alberto Moravia.
Finora abbiamo visto narratori appartenenti a classi d’età che già prima della
guerra erano state attive e operanti. Solo con Alberto Moravia (1907-90), anche
in conseguenza della sua eccezionale precocità, si compie la svolta, e
generazionale e di orientamenti.
Era nato a Roma da una famiglia borghese d’origine ebraica (venne affiliato
da uno zio e al proprio cognome Pincherle aggiunse quello di Moravia, col quale
soltanto ha poi firmato tutta la sua produzione). Colpito da una grave forma di
tubercolosi ossea, fece studi saltuari e irregolari. Durante la malattia, lesse
molto: in modo particolare, i poeti decadenti francesi e i narratori russi, fra i
quali spicca il nome di Dostoevskij. Sospettiamo, per motivi che forse sono già
chiari, che leggesse anche Pirandello (di sicuro) e (pare) Svevo.
Nell’ottobre 1925, ad appena diciott’anni, cominciava a scrivere il suo primo
romanzo che, terminato negli anni successivi, doveva apparire nel 1929 col
titolo, altamente significativo, de Gli indifferenti.
Rispetto al clima di quegli anni, minuziosamente da noi ricostruito nelle
pagine precedenti («La Ronda», «novecentismo», «selvaggismo», «prosa
d’arte», ecc.), non c’è dubbio che quest’opera introducesse elementi di grande,
anche sorprendente, novità.
Al centro c’è quel che possiamo definire un «interno» borghese. Una madre,
di matura venustà, ha una tresca di lunga data con un ambiguo personaggio
mondano, Leo, che, attraverso accorti raggiri finanziari, l’ha sfruttata, portandola

sull’orlo della rovina economica. Maria Grazia ha due figli (da un matrimonio di
cui non resta traccia), Carla e Michele. Leo concupisce Carla; un’amica di Maria
Grazia, Lisa, concupisce Michele. I due giovani vorrebbero ribellarsi ma non ne
hanno la forza e sprofondano sempre piú nell’inerte accettazione del proprio
destino – l’«indifferenza», appunto. Carla cede a Leo. Michele vorrebbe
uccidere Leo: ma quando sta per sparargli, s’accorge d’aver dimenticato di
caricare la pistola. A questo ennesimo fallimento, ogni ribellione si placa: i due
giovani accettano il mondo degradato degli adulti e s’avviano cosí a diventare
adulti anche loro.
Leggiamo insieme la pagina iniziale del romanzo:
Entrò Carla; aveva indossato un vestitino di lanetta marrone con la gonna cosí corta, che
bastò quel movimento di chiudere l’uscio per fargliela salire di un buon palmo sopra le pieghe
lente che le facevano le calze intorno alle gambe; ma ella non se ne accorse e si avanzò con
precauzione guardando misteriosamente davanti a sé, dinoccolata e malsicura; una sola
lampada era accesa e illuminava le ginocchia di Leo seduto sul divano; un’oscurità grigia
avvolgeva il resto del salotto.
«Mamma sta vestendosi», ella disse avvicinandosi «e verrà giú tra poco».
«L’aspetteremo insieme», disse l’uomo curvandosi in avanti; «vieni qui Carla, mettiti qui».
Ma Carla non accettò questa offerta; in piedi presso il tavolino della lampada, cogli occhi
rivolti verso quel cerchio di luce del paralume nel quale i gingilli e gli altri oggetti, a
differenza dei loro compagni morti e inconsistenti sparsi nell’ombra del salotto, rivelavano
tutti i loro colori e la loro solidità, ella provava col dito la testa mobile di una porcellana
cinese: un asino molto carico sul quale tra due cesti sedeva una specie di Budda campagnolo,
un contadino grasso dal ventre avvolto in un kimono a fiorami; la testa andava in su e in giú, e
Carla, dagli occhi bassi, dalle guance illuminate, dalle labbra strette, pareva tutta assorta in
questa operazione.
«Resti a cena con noi?» ella domandò alfine senza alzare la testa.
«Sicuro», rispose Leo accendendo una sigaretta; «forse non mi vuoi?» Curvo, seduto sul
divano, egli osservava la fanciulla con una attenzione avida; gambe dai polpacci storti, ventre
piatto, una piccola valle di ombra fra i grossi seni, braccia e spalle fragili, e quella testa
rotonda cosí pesante sul collo sottile.

Dell’«indifferenza» e dell’«inerzia» come temi centrali della letteratura
italiana primo-novecentesca abbiamo già parlato a lungo in precedenza (cfr.
supra, cap. II , par. 14.2.5.). La crisi assume nelle letterature europee le forme piú
diverse. Si direbbe che, al di là dei precari aggiustamenti bontempelliani e

saviniani, e degli ostentati ritorni al passato di Palazzeschi e altri toscani, questa
sia la forma che assume piú frequentemente qui da noi in Italia. Naturalmente, si
tratta poi di vedere quali siano state le soluzioni che a questa comune
problematica hanno dato di volta in volta i singoli scrittori.
Eccoci allora a Moravia, alla sua inconfondibile proposta stilistico-formale.
Mai, prima di allora, la prosa narrativa italiana aveva raggiunto questa equalità
di toni e questa dimessa adesione a una norma generale, che s’intravede dietro il
grigiore dell’insieme. La pulsione erotica, che domina la scena, è tuttavia
contenuta dentro i limiti di una voluta normalità: la figura femminile e
oggettivata fin al punto di rientrare, a pieno titolo, nell’elenco di oggetti
mortuari, che domina la scena. La lezione pirandelliana, che pure è presente, si è
come ulteriormente prosciugata e ingrigita: quel tanto d’espressionistico, che lo
scrittore siciliano era costretto ancora a calare nella sua prosa per controllarne
l’interna contraddizione (tra un fondo interno di pensiero e di parole, ancora
regionale, e l’aspirazione linguistica nazionale, e poi anche cosmopolitica), è
rimpiazzato senza sforzo dalla cura dei particolare minuti e banali («aveva
indossato un vestitino di lanetta marrone») e dalla introiezione dell’analisi
psicologica nella istintiva e banale gestualità dei personaggi («Carla, dagli occhi
bassi, dalle guance illuminate, dalle labbra strette, pareva tutta assorta in questa
operazione»).
Il calco è talmente forte, e talmente sentito, da far dubitare che
l’«indifferenza», oltre che dei suoi personaggi, sia anche la categoria morale cui
si ispira lo stesso scrittore Moravia. È un dubbio che accompagnerà l’intero
svolgimento della sua opera.
Restando ai fatti, direi che con Gli indifferenti la lingua del romanzo italiano
trova una sua «normalità», utile da sfruttare sul piano di un’ampia e diffusa
produzione letteraria. Questo di Moravia, infatti, è un italiano medio, vicino al
parlato, senza particolari inflessioni dialettali (come forse soltanto a Roma, la
città del grigiore burocratico e del dominio ministeriale, poteva esser prodotto
piú dal naturale abbassamento di una norma linguistica alta, tirata in giú dai
modi del parlare quotidiano, che da una consapevole e programmatica
operazione d’innalzamento del dialetto alla lingua). Lo strazio dello scrivere si
trasforma, tendenzialmente, in un’operazione magnetofonica, o, per meglio dire,
metamorfica. La saldatura tra lingua scritta e lingua parlata, che un grande come
Manzoni aveva potuto soltanto auspicare dall’alto della sua cultura,
raggiungendo nobilissimi effetti d’arte ma non certo di unificazione linguistica
reale (ché il suo fiorentinismo era troppo d’accatto, e dunque troppo artificiato),

Moravia la consegue limitandosi apparentemente ad adeguarsi alle regole
sempre piú diffuse della comunità dei parlanti. L’indubbio riferimento alla prosa
di autori stranieri – russi, soprattutto, ma anche francesi – favorisce invece di
ostacolare questo processo, perché deitalianizza il suo discorso anche per quanto
riguarda il suo rapporto con la tradizione narrativa precedente e lo sospinge
verso gli stilemi di un «discorso comune», in cui il lettore medio contemporaneo
ormai fa fatica a riconoscere la peculiarità linguistica di un Balzac rispetto a
quella di un Dostoevskij, di un Gor´kij rispetto a quella di un Manzoni.
Con Gli indifferenti nasce insomma quello che si definisce il «romanzo
italiano normale», di molto simile ai contemporanei modelli europei. Questa
consanguineità ha molto favorito l’accoglienza di Moravia oltre i nostri confini.
La sua fortuna internazionale, infatti, fu una delle piú rilevanti che il Novecento
italiano abbia conosciuto.
20. I giovani scrittori e il fascismo.
Un caso a parte, da studiare con estrema attenzione per le sue innumerevoli
implicazioni, è quello rappresentato da quei giovani scrittori, soprattutto toscani
o ambientati in Toscana, che aderirono entusiasticamente a una versione
rivoluzionaria ed estremistica del fascismo, e divennero poi antifascisti e, spesso,
comunisti. Ci riferiamo in particolare a Romano Bilenchi (1909-89), Vasco
Pratolini (1913-91) ed Elio Vittorini (1908-66), ma all’inizio il gruppo era molto
piú numeroso.
Come si può vedere dalle date, si tratta di personaggi che erano piú o meno
bambini alla data della presa del potere da parte del fascismo. Cresciuti nella
temperie politica e culturale del primo decennio dell’era fascista, avevano piú o
meno vent’anni all’inizio degli anni ’30. Del fascismo sostennero una versione
fortemente idealizzata, che si rifaceva alle sue origini «rivoluzionarie».
Fra il 1931 e il 1935 apparve a Firenze una rivistina, «L’Universale», che già
dal titolo allude alla missione non solo italiana del fascismo. Era diretta da un
insegnante di matematica, Berto Ricci (1905-41), dotato di grande ascendente
presso i suoi appena piú giovani amici (doveva morire durante la guerra in Libia,
dove era andato volontario). Fra i collaboratori destinati a diventare piú illustri il
futuro grande giornalista borghese Indro Montanelli.
La «doppia storia», a cui noi abbiamo ispirato la costruzione di questo
capitolo, risulta assolutamente evidente dall’analisi di questi molto giovanili, e
anche molto confusi, tentativi.

E infatti. Dal punto di vista politico, accanto a un’esaltazione parossistica del
mito di Mussolini, che da sola suona commento alle capacità propagandistiche
del regime, c’è la costante, spesso rabbiosa richiesta di portare fino in fondo,
contro tutte le resistenze borghesi ancora sopravvissute, la politica sociale del
fascismo.
Dal punto di vista culturale, invece, le preferenze dell’«Universale» possono
apparire regionalistiche, ma non retoriche né provinciali: in pittura, Rosai; fra i
letterati, Verga, fortemente omaggiato, Tozzi e Cicognani.
La cosa si ripete con «Il Bargello», «organo della Federazione provinciale
fiorentina dei fasci di combattimento», diretto da Alessandro Pavolini (destinato
ad essere giustiziato dai partigiani nel 1945 e a finire a piazzale Loreto). Vi
collaborano assiduamente Ricci, Bilenchi, Pratolini, cui si affianca Elio
Vittorini, giunto da poco a Firenze dalla natia Sicilia.
Prendiamo il caso particolarmente significativo di Vittorini. Da una parte,
troviamo in lui l’esaltazione, tesa e persuasa, dell’impresa militare voluta dal
fascismo in Etiopia, la quale secondo lui si giustificava sul piano della civiltà, in
quanto avrebbe avuto il merito «di aver cancellato dalla terra» l’ultimo «mistero
del sangue», l’ultima «civiltà a sé stante», l’ultimo «segreto di razza», che certo
alla storia doveva «pesare parecchio sulle scatole». Da qui, l’esaltazione della
dottrina corporativa quale fattore di «salvezza collettiva», anti-proprietaria e
potenzialmente socialistica.
D’altra parte, però, il giovane Vittorini coltiva, del tutto contestualmente, il
mito della buona letteratura, una letteratura d’orientamento europeo, non
provinciale, non retorica. Già nel 1925, nell’articolo Scarico di coscienza
(pubblicato su «L’Italia letteraria»), dichiarava che ormai «Prezzolini, “La
Voce”, non insegnavano nulla. Nulla Papini. Nulla Soffici [...] Di D’Annunzio
non possiamo non sentirci migliori [...]; ma da Verga lontani, diversi». Ancora
piú sorprendenti – considerati l’anno di queste dichiarazioni e l’età di chi li
formulava (ventun anni!) – i riferimenti positivi:
È inutile tacerlo o dissimularlo. Proust è il nostro maestro piú genuino, piú spontaneo, piú
caro, di cui non sapremmo privarci senza abbandonare i nostri medesimi pensieri, senza
sacrificare in nostro mestiere [...] E, bisogna riconoscerlo, ci ha insegnato in pochi anni piú
cose Paul Valéry che insieme tutti i libri d’estetica e di critica del Croce; e Svevo, venuto
all’ultimo momento, lui che parrebbe un estraneo, un relitto, ci ha giovato meglio che
vent’anni di pessima letteratura.

Proust, Valéry, Svevo: il meglio che si potesse pensare di modelli europei in
quel momento.
Non pretendiamo di chiarire tutto e di portare per forza coerenza in un
groviglio di fitte contraddizioni. Quando Vittorini, proprio sul «Bargello»,
difende contro i detrattori la poesia di Montale, mette insieme cose cosí
contrastanti fra loro da farci però capire in maniera lampante che cosa in quel
momento potesse significare per un giovane il «nuovo»: «Chi nega oggi il valore
lirico degli Ossi di seppia lo fa col gusto disfattistico di denunciare “il disagio
spirituale del nostro tempo”, gusto di professori e di filistei che il rimpianto di
Gozzano, Angelo Dall’Oca Bianca e Giolitti accomuna nell’arte e nella politica»
(Angelo Dall’Oca Bianca [1858-1942] era un pittore veronese, accusato dai
giovani di accademismo).
Capito? In quel momento, il «nuovo» erano il fascismo e Montale, il
«vecchio», Giolitti, i crepuscolari e i «pittori di genere». Insomma,
antiborghesismo, buona letteratura e disprezzo per la società politica pre-fascista
si mescolavano in una sintesi incoerente ma comprensibile. Ecco una conferma
da parte dei contenuti. Nel Garofano Rosso, apparso tra il 1933 e il ’34 su
«Solaria», Vittorini narra la storia di un adolescente, che, nel 1924, l’anno del
delitto Matteotti, partecipa ai primi scontri politici della sua vita. Un amico del
protagonista cosí descrive il tentativo di rivolta delle forze antifasciste,
provocato dall’annuncio dell’assassinio del deputato socialista:
Tutta questa gazzarra, in cui comunisti, massoni e liberali si ritrovano unanimi, sotto un
vessillo da Esercito della Salvezza, rivela la mentalità piccolo-borghese e niente affatto
rivoluzionaria dei vecchi partiti italiani. E per il fascismo è un bene, ve lo dico io. Il fascismo,
che credevate reazionario, ne uscirà rivoluzionario davvero e antiborghese.

Strade non molto dissimili percorreranno gli altri componenti di questo
gruppo.
21. La letteratura alla fine del ventennio.
I nodi stretti tra letteratura e fascismo nel corso del ventennio a poco a poco,
molto (forse troppo) lentamente, si vennero sciogliendo. Molti individuano un
passaggio importante di questo scioglimento nella guerra civile spagnola:
sembrò, infatti, anche a parecchi di questi giovani, che il sostegno dato dal
fascismo al golpe reazionario di Francisco Franco rappresentasse una rivelazione

della vera natura del fascismo stesso. Gli fu strappata allora la maschera di
movimento rinnovatore e rivoluzionario.
Il processo, probabilmente, fu piú lungo e tormentato (nelle pagine successive
ne esamineremo un’estrema manifestazione). A noi interessa però rilevare che
nella fase estrema del fascismo – una manciata, a dir la verità, incredibilmente
ristretta, di anni – si manifestano personalità e fenomeni e si scrivono opere che
indicano chiaramente la direzione di un processo: un processo che tuttavia solo
dopo la guerra potrà a pieno svilupparsi. Al tempo stesso, non sarà opportuno
dimenticare che tale svolta ha le sue radici nelle ricerche della narrativa
immediatamente precedente: da molti punti di vista la continuità prevale, per
ora, sulla rottura. Cercherò di evidenziare tali sviluppi, organizzando la materia
in alcuni brevi capitoletti.
21.1. I giovani toscani.
Romano Bilenchi e Vasco Pratolini si orientano a poco a poco, e quasi
spontaneamente, verso un ritorno alle radici toscane e della memoria (da questo
punto di vista, forse, le Stampe palazzeschiane contarono piú della Recherche di
Proust): rinfrescata, però, e non poco, dalla frequentazione di autori non
spregevoli della letteratura europea contemporanea.
Conservatorio di SantaTeresa (1940), La siccità e La miseria (del 1941) di
Bilenchi, e Tappeto verde (1941) e Via de’ Magazzini (1942) di Pratolini entrano
nella storia della nostra narrativa, perché, se mai, rispetto al tentativo di tipologia
romanzesca che abbiamo proposto, rappresentano per cosí dire una variante
formalistica e intimistica del tipo tozziano: il che complica ancora di piú le cose,
se si pensa che attraverso questo canale sarebbe passato secondo taluni il filone
della letteratura piú impegnata e sociale del secondo dopoguerra.
21.2. «Americanismo».
Quasi a crearsi un’alternativa alle strettoie sempre piú mortificanti del
provincialismo italiano, crescono sempre di piú in questi anni la curiosità,
l’attenzione, lo studio per la letteratura americana, piú esattamente statunitense.
È un passaggio molto importante: significa che sulla tradizione europea
s’innesta, e da questo momento in poi stabilmente, quest’altro grande ramo della
cultura occidentale. Una nuova «mitologia» culturale s’afferma: e, oltre che nella
saggistica, penetra fortemente nella letteratura creativa.
A parte alcuni importanti accademici, due sono i principali protagonisti di

questa operazione: Elio Vittorini e il piemontese, antifascista ed einaudiano
Cesare Pavese (1908-50).
A Elio Vittorini, oltre a molte traduzioni (spesso discutibili), si deve
Americana. Raccolta di narratori, corposa antologia, apparsa a Milano per
l’editore Bompiani nel 1941 (e subito sequestrata): una specie di manifesto delle
curiosità antropologiche e delle ricerche stilistiche del suo curatore, affascinato
dall’apparente spontaneità e dalla prorompente vitalità di quelle esperienze.
A Cesare Pavese, oltre a molte belle traduzioni (leggendaria quella di Moby
Dick di Herman Melville), si deve una serie di saggi, sgranati lungo tutto il corso
degli anni ’30, sui principali autori della letteratura statunitense contemporanea:
Sinclair Lewis, Sherwood Anderson, Edgar Lee Masters, Herman Melville, John
Dos Passos, William Faulkner, ecc.; e su alcuni importanti scrittori britannici:
Defoe, Dickens, Conrad, Stevenson.
Siamo di fronte a scoperte di cui oggi risulta difficile avvertire la portata, che
allora fu enorme. Ne dovremo tener conto per il successivo svolgimento di tutto
il nostro discorso.
21.3. Elio Vittorini e la rottura degli schemi.
La prima opera, in cui chiaramente si delinea un intreccio di queste principali
tendenze in formazione, sia sul piano tematico sia sul piano stilistico, è
Conversazione in Sicilia di Elio Vittorini (apparsa dapprima a puntate in
«Letteratura» fra il 1938 e il ’39, poi in volume nel 1941).
Elio Vittorini, come abbiamo già accennato, era un siciliano, autodidatta,
fuggito presto dalla terra natale e, dopo vari vagabondaggi, approdato a Firenze,
dove contraddittoriamente era entrato in contatto con gli ambienti letterari delle
Giubbe rosse, di «Solaria» e di «Letteratura» e con gli ambienti politici
dell’avanguardia fascista de «Il Bargello».
Conversazione in Sicilia è il resoconto – ma d’impianto totalmente lirico,
estremamente soggettivo – d’un ritorno all’odiosamata terra degli avi. Per la
prima volta l’autore vi rappresenta quell’ideologia umanitaria, quel «credo
dell’uomo», che costituirà anche in seguito la sostanza piú profonda della sua
esperienza creativa; e, accanto a questo, quella teoria dei due «generi umani»,
nella quale, sostanzialmente, si risolverà il suo antifascismo, inteso come
proiezione etico-politica di una contrapposizione esistenziale, primigenia:
Ma forse non ogni uomo è uomo; e non tutto il genere umano è genere
umano. Questo è un dubbio che viene, nella pioggia, quando uno ha le scarpe
rotte, e non piú nessuno in particolare che gli occupi il cuore, non piú vita sua

particolare, nulla piú di fatto e nulla da fare, nulla neanche da temere, nulla piú
da perdere, e vede, al di là di se stesso, i massacri del mondo. Un uomo ride e un
altro uomo piange. Tutti e due sono uomini; anche quello che ride è stato malato,
è malato; eppure egli ride perché l’altro piange. Egli può massacrare,
perseguitare, e uno che, nella non speranza, lo vede che ride sui suoi giornali e
manifesti di giornali, non va con lui che ride ma semmai piange, nella quiete,
con l’altro che piange. Non ogni uomo è un uomo, allora. Uno perseguita e uno è
perseguitato; e genere umano non è tutto il genere umano, ma quello soltanto del
perseguitato. Uccidete un uomo; egli sarà piú uomo. E cosí è piú uomo un
malato, un affamato: è piú genere umano il genere umano dei morti di fame.
«Molto, molto offeso è il mondo, – commenta Ezechiele, uno dei personaggi popolari, cui
è affidato nel corso della narrazione il filo ideale del discorso, – molto offeso, molto offeso
piú che noi stessi non sappiamo». Il popolo in questa visione è posto come riflesso e
immagine della sofferenza del mondo: in esso c’è piú virtú, piú pietà, perché in esso c’è piú
offesa. Quando il protagonista apprende della morte del fratello in guerra, nella via di un
paese siciliano, e si avvia piangendo per la strada, dietro gli si mettono le figure simboliche di
questo dolore universale, accomunate ora da un’inconscia solidarietà nel dolore e nel pianto:
«E tutti diventarono seguaci miei: un carrettiere, un cane, uomini di Sicilia, donne di Sicilia, e
perfino un cinese. – Perché piangete? –, chiedevano».

Vittorini impiega un linguaggio di furori e di accensioni verbali, fortemente
lirico, spesso quasi poesia in prosa, che si direbbe riprenda, al di là
dell’esperienza del frammentismo novecentesco, qualche esperienza
d’avanguardia, a rendere la frantumazione dell’esistenza, le infinite potenzialità
dei rapporti umani, la sua eccitazione, il suo fervore di conoscenza e d’azione, la
sua volontà di mutamento.
Si potrebbe parlare non irragionevolmente a questo proposito di un innesto di
«americanismo» nell’esperienza italiana della «prosa d’arte». Una componente
essenziale di questa miscela è, come per altri giovani autori di questo periodo
(per esempio, Pratolini), la «memoria». È nel ricordo, piú che nella
rappresentazione diretta, realistica, delle cose, che l’immaginazione s’accende.
21.4. Cesare Pavese e la riscoperta del regionalismo.
Tutt’altra storia e tutt’altro personaggio, Cesare Pavese. Originario di un
paesino delle Langhe, in Piemonte, ma cresciuto nell’ambiente intellettuale
raffinato della Torino anni ’30, lavorò fin dall’inizio alla costruzione della

giovane casa editrice fondata nel 1933 da Giulio Einaudi. Per il suo antifascismo
fu confinato per un anno a Brancaleone Calabro. Americanista e anglista di
prim’ordine, si laureò con una tesi sul poeta Walt Whitman. Coltivò forti
interessi antropologici ed etnografici.
Il parallelo Stati Uniti – Italia diviene con lui assolutamente esplicito («il
parallelo c’è, chiaro e verissimo»). In un saggio del 1931 su Sherwood Anderson
il primo paragrafo porta come titolo Middle West e Piemonte. Vi troviamo
affermazioni per quei tempi assolutamente straordinarie:
Si pensi a quel che è stato nella letteratura italiana la scoperta delle regioni che è proceduta
parallela alla ricerca dell’unità nazionale, storia della fine del ’700 e di tutto l’800: dall’Alfieri
in giú, tutti gli scrittori italiani che si sforzano talvolta ed anzi spesso inconsciamente di
giungere a una piú profonda unità nazionale, penetrando sempre piú il loro carattere regionale,
la loro vera natura; giungendo cosí alla creazione di una coscienza umana e di un linguaggio
ricchi di tutto il sangue della provincia e di tutta la dignità di una vita rinnovata.

Il nome di Verga è piú evocato che esplicitamente richiamato: è ovvio,
tuttavia, che fa da sfondo all’intero discorso.
Per Pavese il ritorno a quel regionalismo, che s’intreccia al processo di «unità
nazionale», fecondandolo, appare in Italia ancora debole e stentato (esaminato
con gli occhi di poi, non si potrebbe trascurare il fatto che in quegli anni si
muovevano nella stessa direzione sia i toscani sia Vittorini). Negli Stati Uniti,
invece, le cose erano andate avanti moltissimo e non era perciò irragionevole
augurarsi che gli scrittori (e i lettori) italiani seguissero quell’esempio:
E cosí, il lettore intelligente, quando sente parlare di Ohio, Illinois, Michigan, Minnesota,
Iowa, Indiana, Dakota, Nebraska, lasci stare, – dopo aver gustata la ricca armonia dei nomi
indiani, – l’esotismo e s’immagini piuttosto con colori nostrani quei luoghi che, un’ottantina
d’anni fa, erano praterie e boscaglie che una prima generazione anglosassone stava rompendo
a fatica, tra austerità e sudori quasi biblici, e che la seconda e la terza generazione coltivavano
con non meno fatica e già qualche bestemmia, o perdevano in mezzo ad un proletariato
fecondo e dilagante da tutti i porti dell’Europa, di tedeschi, svedesi, boemi ed italiani, che
toglievano ai pionieri del Middle West – il Centro Ovest – anche l’alone di popolo eletto.
Cominciano qui i romanzi di Dreiser e Lewis e, specialmente, di Anderson.

Il tentativo di tradurre queste idee generali in un’operazione creativa con il
romanzo contadino-piemontese Paesi tuoi, scritto fra il 1938 e il ’39 e

pubblicato nel 1941, non dà tuttavia i frutti sperati: una scrittura fortemente di
maniera e personaggi artificiali, non scaturiti da una genuina ispirazione, lo
contraddistinguono.
Di qualità, e interesse, enormemente superiore è la raccolta di poesie
Lavorare stanca (la prima edizione fu pubblicata nel 1936 da «Solaria»; la
seconda, molto accresciuta, nel 1943 da Einaudi).
La rottura con l’ermetismo non potrebbe essere piú drastica. Versi amplissimi
(di quindici-venti sillabe), efficacemente descrittivi, si compongono in vere e
proprie narrazioni, tuttavia fortemente ritmate, come in un assetto prosodico
greco o latino, con un che di misterioso che sgorga dai particolari
apparentemente piú realistici. Il fatto è che nelle cose descritte Pavese riscopre il
mito lontano, celato dal grigiore degli eventi, ma lí presente in vigile agguato:
Vedo solo colline e mi riempiono il cielo e la terra
con le linee sicure dei fianchi, lontane o vicine.
Solamente, le mie sono scabre, e striate di vigne
faticose sul suolo bruciato.

Poesia da isolato, destinata ad essere capita da pochi (e all’inizio quasi da
nessuno). Ma senza la quale il passaggio al clima letterario del secondo
dopoguerra non potrebbe essere capito.
21.5. Fausta Cialente e l’«esotismo famigliare».
Comincia da qui un’altra nuova storia. La presenza delle donne nella
letteratura italiana diviene sempre piú rilevante e significativa. Si direbbe però
che essa segni percorsi che non sempre coincidono con quelli, ancora dominanti,
dei soggetti di sesso maschile. Per esempio: nella costruzione di quella «società
letteraria», di cui abbiamo piú volte parlato, e del sistema che ne era derivato
(per esempio le riviste), direi che non ci sono quasi donne: le donne, però,
scrivono. E scrivono, rispondendo a logiche piú interne, meno esposte ai rumori
di fondo. Questa – mi pare – è la situazione che si prolunga fino all’immediato
dopoguerra (cfr. infra, cap. IV , par. 9.).
Tale – anche in conseguenza delle circostanze biografiche un po’ fuori del
comune – mi sembra il caso di Fausta Cialente (1898-1994). Dopo aver sposato
Enrico Terni, si trasferí in Egitto, dove trascorse gli anni fino a dopo la guerra.

Di orientamento decisamente antifascista, fondò e diresse durante la guerra il
periodico «Fronte unito».
Il suo romanzo, Cortile a Cleopatra, apparso in Italia nel 1936, fu accolto col
silenzio. Solo la ristampa nel 1953, con un’autorevole prefazione di Emilio
Cecchi, lo impone all’attenzione. È di Cecchi la formula, probabilmente
inadeguata, di «esotismo famigliare». Trattasi infatti del racconto d’una vicenda
che si svolge in un sobborgo di Alessandria d’Egitto, che si chiama per l’appunto
Cleopatra. Un giovane italiano, Marco, dopo aver perso il padre, vi si reca alla
ricerca della madre greca, che non ha mai conosciuto. In quel luogo singolare si
mescolano commercianti e artigiani di varia origine, ebrei, greci, armeni, arabi,
ognuno dei quali arroccato intorno al proprio ceppo originario, alla difesa delle
proprie millenarie tradizioni. Le tempestose vicende amorose spingono di nuovo
Marco sulla via dell’esilio e dell’erranza (ma con la promessa, si direbbe, di
trovare altrove quel che lí non ha trovato).
Evidentissimi, anche se rifusi con grande abilità nell’atmosfera quasi
esoterica di quella melodiosa prosa, sono i debiti contratti dalla Cialente nei
confronti di grandi scrittori del Novecento europeo, Proust, Gide, lo stesso Joyce
e Virginia Woolf hanno certamente a che fare con questo esperimento. Il
«novecentismo» italiano perde a poco a poco le sue componenti provinciali: e
diventa un momento attivo della letteratura europea contemporanea.
21.6. Alba de Céspedes e il «romanzo di formazione».
Con Alba de Céspedes (1911-97), romana, ma figlia di un alto diplomatico
cubano, entriamo in una dimensione ancora diversa. Dopo alcuni primi tentativi
nel campo del racconto, fece apparire nel 1938 un romanzo di sorprendente
maturità, Nessuno torna indietro. Si tratta di un lungo e complesso racconto, in
cui le vicende di otto giovani donne, che frequentano a Roma il medesimo
collegio, il Grimaldi, e diverse specializzazioni universitarie, s’intrecciano fra
loro, si contaminano profondamente e pure s’avviano verso altrettanti destini,
anch’essi profondamente diversi fra loro. «Emanuela – il personaggio che
immette nella struttura del romanzo motivi propri a una scrittura autonarrativa –
apre il romanzo con il suo arrivo e lo chiude (dopo l’esperienza collettiva di uno
spazio interiore), con una partenza, nuova apertura verso una vita che si
prefigura come un insieme di viaggi, una molteplicità di nuove esperienze» (M.
Zancan). Lo stesso critico accosta la conclusione di Cortile a quella di Nessuno
torna indietro, e un personaggio all’altro (Marco, Emanuela).
Trovo il libro straordinario non solo per la sua novità tematica (protagoniste

ne sono essenzialmente figure femminili, che vivono in un ambiente femminile –
il Grimaldi è un collegio tenuto da suore – e maturano attraverso un
condizionamento reciproco; i contatti con l’altro sesso esistono, ma collaterali e
in qualche modo dipendenti da quelli, diciamo cosí, omosessuali); ma soprattutto
per la sua lucidità e obiettività narrativa, per lo stile lucido e preciso, privo di
fronzoli, lontanissimo dalle seduzioni della «prosa d’arte», dominante nei due
decenni precedenti.
Piú che d’un romanzo di formazione, si potrebbe parlare di «romanzo di
autoformazione» – e di autoformazione femminile: nella quale – anche se gli
esiti sono, ripeto, molto diversi – ognuno dei personaggi esprime un certo
quoziente di libertà, un’affermazione di volontà e di desiderio fortemente
individualizzata.
Il romanzo ebbe subito un grande successo, avviandosi a un numero
incredibilmente elevato di traduzioni. Quando Mary McCarthy (1912-89), la
grande scrittrice americana pressoché coetanea della De Céspedes, pubblicò nel
1963 il romanzo Il gruppo, non da pochi fu rilevata qualche parentela con
Nessuno torna indietro. Non importa per noi accertare un’eventuale dipendenza
di un romanzo dall’altro, quanto constatare il ritorno ciclico di una tematica in
una serie di romanzi occidentali dagli anni ’40 agli anni ’60. In questo senso non
v’è dubbio che la «doppia idea» – «romanzo di formazione» e «romanzo di
formazione al femminile» – sia stata originariamente proprio della De Céspedes,
la quale la immetteva in un ambiente letterario come quello italiano, del tutto
impreparato ad accoglierla.
In questo modo tutti o quasi tutti i fili sono stati lanciati per superare l’oscuro
gorgo imminente, la seconda guerra. Ma, prima di oltrepassare anche quest’altro
poderoso ostacolo, un ultimo episodio consente di misurare la complessità e
l’intricatezza dei rapporti fra cultura italiana e regime fascista.
22. «Primato»: l’ultimo acuto del regime.
Il 1° marzo 1940, appena cento giorni prima dello scoppio della guerra, esce
«Primato», rivista voluta e diretta da Giuseppe Bottai, il piú intelligente e piú
colto dei gerarchi fascisti. L’ultimo numero porterà la data del 1°-15 agosto
1943, qualche giorno dopo la caduta del fascismo.
Singolare è la scelta stessa del titolo: «primato» riportava all’opera di
Vincenzo Gioberti; e, piú in generale, a quella corrente di pensiero che aveva

teorizzato e sostenuto la supremazia della cultura e della civiltà italiane nel
mondo, e che il fascismo aveva ripreso e fatta propria.
La rivista si propone una leva di massa dell’intellettualità italiana a favore
della «nazione», che va incontro in quel momento ad alcune delle prove piú
difficili della sua storia.
Nella presentazione della rivista, che portava il titolo significativo de Il
coraggio della concordia, Bottai lamentava infatti il distacco degli intellettuali
dall’«impegno» e cosí tracciava il disegno e i propositi della rivista:
Con questo spirito [...] «Primato» chiama a raccolta le forze vive della cultura italiana; e
tenta, attraverso un’azione ordinata, concorde, e, il piú possibile, nobilmente «popolare», di
rendere concreto ed efficace il rapporto tra arte e politica, tra arte e vita; col proposito,
insomma, di operare l’unione fra alta cultura e letteratura militante, fra università e giornale,
fra gabinetto scientifico e scuola d’arte, lavorando nel nome e nell’interesse della patria.

Era, in un certo senso, e in diverse condizioni, la riproposizione del
programma gentiliano dell’Enciclopedia italiana: come si vede, infatti, Bottai
non pone nessuna condizione se non quella – se si può dir cosí – della
collaborazione, fiducioso che il solo concorso di un gran numero d’intellettuali
avrebbe comportato per il regime, in un momento grave, un segno di prestigio e
di autorità.
All’appello rispose una vera moltitudine: vecchi e giovani, fascisti vecchi e
fascisti giovani, vecchi antifascisti e giovani antifascisti (di quelli che abbiamo
nominato negli ultimi paragrafi, molto piú facile dire chi non c’era che chi c’era:
non c’era Moravia; non c’era De Céspedes; non c’era Vittorini. Chi altro?)
Secondo alcuni fu per molti un modo d’esprimersi quando non ce n’erano altri.
Sembra una spiegazione troppo semplice. Piú vicina al vero la persuasione che le
pratiche di «nicodemismo intellettuale» e di «dissimulazione (pretesa) onesta»
fossero ancora cosí diffuse, da impedire qualsiasi tipo autentico di reazione.
Per quanto riguarda la «massa» degli intellettuali, non ci resta che constatare
che la «doppia storia» continua fino alla fine.
Dopo poche settimane dalla chiusura della rivista, altri, piú sostanziosi eventi
interverranno a separarle e poi, da un certo momento in poi, a contrapporle. Lo
vedremo nei prossimi paragrafi.
23. Di nuovo: la guerra.

Il 1° settembre 1939 le truppe tedesche varcano il confine con la Polonia e la
invadono. Il 3 settembre l’Inghilterra e, qualche ora dopo, la Francia dichiarano
guerra alla Germania. Iniziava la dura, lunghissima seconda guerra mondiale.
Il 23 agosto, fra la Germania nazista e la Russia comunista si stipula un patto
di non aggressione (noto come patto Ribbentrop-Molotov dai nomi dei due
ministri degli Esteri). Grande sconcerto destò la cosa nelle file dei partiti
comunisti di tutta Europa: molti militanti li abbandonarono per altre formazioni
antifasciste piú conseguenti. In seguito a tale patto la Polonia, questa infelice
nazione, fu spartita fra Germania e Urss e cessò di nuovo di esistere. L’Urss ne
approfittò inoltre per porre sotto controllo le repubbliche baltiche (Lituania,
Lettonia, Estonia), autonomizzatesi dopo la prima guerra mondiale (cfr. supra,
cap. III , par. 1.).
Dopo alcuni mesi di assestamento e di preparazione, nel maggio 1940 le
armate tedesche riprendono la loro poderosa avanzata verso occidente. Il
potenziale bellico nazista si rivela subito di una terrificante efficacia. Danimarca,
Norvegia, Olanda, Belgio, Lussemburgo vengono rapidamente conquistate, in
spregio a ogni principio di neutralità. E, quel che piú importa, l’esercito francese
è in parte aggirato e in parte duramente battuto. Alla fine di giugno la Francia
capitola e viene divisa in due zone, una direttamente controllata dai tedeschi e
l’altra «libera», nelle mani di un gruppo di collaborazionisti, capitanati dal
maresciallo Pétain, il vincitore della prima guerra mondiale, e da Pierre Laval,
ambiguo politico d’origini socialiste, che fu presidente del Consiglio della
cosiddetta Repubblica di Vichy.
A fronteggiare l’ondata totalitaria nel mondo resta per ora la sola Inghilterra,
protetta dal braccio di mare detto La Manica e dall’ostinata volontà di resistenza
dei suoi politici e dei suoi cittadini. Hitler ordina di sottoporla a incessanti e
indiscriminati bombardamenti aerei. L’uso sempre piú massiccio dell’arma aerea
durante il conflitto cambia profondamente le regole del gioco: non ci sono piú un
fronte e delle retrovie; dei soldati e dei «civili». Chiunque, in una guerra del
genere, è in prima linea; chiunque, anche se non porta un’arma in mano, può
essere ucciso. Psicologicamente ed esistenzialmente fu una scoperta tremenda,
condivisa da decine di milioni di persone.
23.1. L’entrata in guerra dell’Italia.
Mussolini, legato a filo doppio alla Germania dal patto d’acciaio (22 maggio
1939), aveva tuttavia esitato a lungo prima di impegnarsi. L’impreparazione

militare italiana era evidente a tutti, compresi gli alti comandi, sicché il duce si
limitò all’inizio a proclamare la cosiddetta «non belligeranza», formula
diplomatica nuova, che non significava né l’entrata in guerra né una vera e
propria neutralità.
Quando però le armate tedesche dilagarono in Europa, fu preso dal timore di
non poter partecipare da vincitore a una nuova, colossale spartizione del
continente e cosí, il 10 giugno 1940, dichiarò guerra, con la connivenza della
monarchia, alla Francia e all’Inghilterra. Le truppe italiane attaccarono quelle
francesi, peraltro senza riportare grandi successi, sul fronte alpino occidentale,
mentre la Francia era impegnata ad arginare l’avanzata tedesca piú a nord: fu
quella che si chiamò «la pugnalata alla schiena» della vecchia alleata.
Negli anni successivi i soldati italiani combatterono in Africa orientale per la
difesa dei vecchi possedimenti coloniali (Eritrea e Somalia) e dell’Impero
etiopico: lungo il confine tra Libia ed Egitto (fu per noi a lungo il principale
fronte di guerra); in Grecia e nei Balcani (l’Italia aveva dichiarato guerra alla
Grecia nell’ottobre 1940; l’intervento dei tedeschi a sostegno degli italiani in
difficoltà provocò la dissoluzione della Iugoslavia, simpatizzante con gli alleati
occidentali, e mise tutti i Balcani nelle mani delle potenze dell’Asse); sul fronte
russo, quando iniziò il conflitto con l’Urss, con un apposito corpo di spedizione,
l’Armir, che si affiancava alle armate tedesche, ungheresi e romene.
23.2. La «guerra civile mondiale».
Tre fatti di dimensioni gigantesche cambiano cammin facendo la fisionomia
del conflitto.
Il 22 giugno 1941 le truppe tedesche iniziano l’attacco – inaspettato visti i
precedenti – all’Urss. All’inizio, anche lí, le armate tedesche dilagano,
incontrando debole e disperata resistenza. Vi si associano, inviando contingenti
militari, l’Italia, la Romania, l’Ungheria, la Slovenia, la Finlandia.
Il 7 dicembre 1941 un proditorio attacco di aerei e aerosiluranti giapponesi
distrugge buona parte della flotta statunitense alla fonda a Pearl Harbour nelle
isole Haway. Contemporaneamente, Giappone, Germania e Italia dichiarano
guerra agli Stati Uniti; mentre l’Inghilterra dichiarava guerra al Giappone.
Il conflitto da europeo diviene mondiale: e questa volta davvero senza mezzi
termini. L’ingresso in campo degli Stati Uniti, ad opera di un suo valoroso e
intelligente presidente, il democratico Franklin D. Roosevelt, cambia
ulteriormente i termini della partita in gioco.
In precedenza, la stipula del patto tripartito a Berlino il 27 settembre 1940 fra

Germania, Giappone e Italia aveva dato corpo alle speranze di queste tre nazioni
totalitarie di dar vita a un «nuovo ordine» euroasiatico.
Dall’altra parte, il premier inglese Winston Churchill e il presidente
americano Franklin D. Roosevelt firmarono una Carta atlantica, in alto mare,
simbolicamente, a bordo di un incrociatore (14 agosto 1941), per garantire la
lotta a fondo per «la definitiva distruzione della tirannia nazista» e per stabilire i
nuovi principî di un ordine mondiale, fondato sulla democrazia e sulla libertà.
Sempre piú il conflitto si trasformò dunque in una lotta all’ultimo sangue fra
uno schieramento di natura dichiaratamente totalitaria e uno schieramento di
natura dichiaratamente democratica. L’appartenenza al secondo della Russia
comunista, frutto peraltro dell’aggressione nazista, non fu affatto avvertita allora
come contraddittoria: la lotta contro la barbarie nazi-nipponico-fascista, che
minacciava le sorti del mondo intero, prevalse giustamente contro ogni altra
considerazione. Non si può dimenticare questo aspetto, ideologico ed eticopolitico del terribile ciclo bellico: esso, infatti, fu destinato a influenzare
profondamente le sorti e gli orientamenti della cultura europea e mondiale
durante e dopo la guerra.
24. L’Italia: la guerra perduta.
Non è irrilevante rammentare che nel corso di poco piú di trent’anni – tra il
1911 e il 1945 – l’Italia sostiene ben sei guerre: due coloniali (Libia ed Etiopia),
due mondiali, quella civile spagnola e quella di Resistenza (su quest’ultima cfr.
supra, cap. IV , par. 2.1.). È pressoché inimmaginabile oggi ciò che questo arrivò
a significare per la psiche collettiva, l’antropologia e la formazione della giovane
Nazione. Ma ripercorrendo orientamenti, dichiarazioni e memorie, di qualcosa
possiamo ancora renderci conto. Limitiamoci per ora a constatare che la storia
dell’Italia fascista sta fra una «guerra vinta» (1915-1918) e una «guerra
perduta»: ambedue, tuttavia, con esiti catastrofici sui destini dell’Italia
contemporanea.
Come che sia: nell’estate del 1942 le potenze del Tripartito raggiungono il
massimo sviluppo mondiale della loro espansione. In Urss i tedeschi sono
arrivati fin quasi a Mosca, cingono d’assedio Leningrado, hanno oltrepassato il
fiume Don e si sono impadroniti di una parte del Caucaso. In Africa le truppe
italo-tedesche sono arrivate in vista di Alessandria d’Egitto, arrestandosi a El
Alamein. Nel Pacifico le truppe giapponesi occupano tutte le grandi isole fino in

vista dell’Australia, gran parte della Cina costiera, Hong Kong, Singapore e
l’Indocina, premono alle porte dell’India.
Da quel momento le sorti della guerra iniziano, praticamente su tutti i fronti, a
cambiare. In un qualsiasi libro di storia ne andranno cercati gli eventi materiali.
Quel che a noi qui importa è riassumere gli avvenimenti che riguardano piú da
vicino l’Italia e individuare le condizioni per il successivo ragionamento
culturale e letterario.
Nel generale declino delle fortune del patto tripartito le sorti dell’Italia
appaiono da subito le piú fragili e compromesse. Le insufficienze di ogni tipo
d’armamento, le difficoltà di ogni tipo di approvvigionamento, l’inadeguatezza
degli alti comandi, la scarsa convinzione delle truppe si fanno sentire
pesantemente. Episodi di vero e proprio eroismo in alcune titaniche battaglie
difensive (El Alamein, Nikolajevka), non sono in grado di cambiare il corso
complessivo degli eventi. Fra l’ottobre 1942, inizio dell’offensiva inglese a El
Alamein, e il maggio 1943, l’intera Africa settentrionale viene perduta.
Nell’inverno 1942-1943 i sovietici riprendono l’offensiva e il corpo di
spedizione italiano viene letteralmente annientato. Ai primi di luglio del 1943
truppe anglo-americane sbarcano in Sicilia, conquistandola rapidamente.
Le forze militari italiane hanno perso ormai consistenza. Sul fronte interno,
massicci bombardamenti anglo-americani (soprattutto a Napoli, Milano e
Torino) hanno cominciato a martoriare ogni ganglio vitale del paese.
Lo scollamento fra regime fascista e opinione pubblica è ormai clamoroso (al
tempo stesso le forze clandestine di opposizione hanno accentuato le loro
attività). La monarchia, temendo per il proprio destino, si adopera per un
passaggio di poteri. Nella notte fra il 24 e il 25 luglio 1943, il Gran Consiglio del
fascismo, preparato a ciò dall’azione di fronda di un gruppo di fascisti dissidenti
(Giuseppe Bottai, Dino Grandi e Galeazzo Ciano, genero del Duce), approva un
ordine del giorno, in cui s’invita il re a ripristinare tutte le funzioni istituzionali e
ad accettare le dimissioni di Benito Mussolini da capo del governo. Il giorno
dopo il re, Vittorio Emanuele III, le accetta e nomina al suo posto il maresciallo
Pietro Badoglio. Subito dopo Mussolini viene arrestato.
24.1. La disfatta.
Il calvario italiano non era però finito con la caduta del fascismo. Il governo
Badoglio intraprese subito trattative segrete con gli Alleati per giungere a una
pace separata. Gli Alleati imposero una resa senza condizioni, che, in quello

stato di cose, appariva una scelta dolorosa ma inevitabile. La notizia
dell’armistizio fu resa nota l’8 settembre 1943, senza nessuna concertazione con
gli Alleati, senza nessuna vera preparazione militare da parte italiana. I tedeschi,
invece, quando era apparso evidente che l’Italia stava andando verso una pace
separata, avevano, indisturbate, fatto scendere le loro divisioni dal Brennero, di
fatto occupando militarmente l’intera penisola.
Quando apparve chiaro che mancavano (o si riteneva mancassero) le
condizioni per una resistenza ben organizzata, il re, la famiglia reale e il governo
Badoglio fuggirono da Roma, rifugiandosi a Brindisi, già occupata dalle truppe
alleate. Roma fu occupata militarmente dalle truppe tedesche, dopo alcuni giorni
di furiosi combattimenti, sostenuti valorosamente dai soldati della Divisione
Granatieri di Sardegna e dai primi gruppi di civili resistenti.
L’atto di fellonia della famiglia Savoia e del governo Badoglio contribuí
fortemente a trasformare la sconfitta italiana in una disfatta. L’esercito italiano,
le cui potenzialità erano estremamente ridotte ma non del tutto scomparse, si
liquefece come neve al sole. In Italia, come in tutti i paesi in cui fungeva da
esercito occupante (la Francia, la Iugoslavia, la Grecia), i soldati o cercarono con
ogni mezzo di ritornare alle loro case o s’unirono alle formazioni partigiane
locali già combattenti o furono presi dai tedeschi. Sei-settecentomila finirono nei
Lager nazisti in Germania e in Polonia. Massacri da parte dei tedeschi nei
confronti di truppe italiane che avevano cercato di resistere, si verificarono qua e
là (per esempio, nell’isola greca di Cefalonia).
Lo Stato non esisteva piú, se non sotto la forma fragile di un governo
insediato nelle zone del Mezzogiorno già liberate dagli Alleati, oppure sotto la
forma fantoccia di un governo repubblicano fascista insediato da Roma in su
sotto la protezione delle armi naziste (Mussolini era stato liberato dai tedeschi il
10 settembre, e Hitler aveva voluto rimetterlo al suo posto).
Insisto fortemente sul termine disfatta. La disfatta non è una sconfitta: è
qualcosa di molto di piú. È una sconfitta cui seguono la lacerazione di ogni
tessuto istituzionale, un oscuramento della volontà collettiva, una perdita
dell’identità nazionale.
L’8 settembre rappresenta il punto piú basso nella storia italiana dalla
costituzione del regno (1861) e dal compimento dell’unità nazionale (1870). La
storia che segue è quella dei vari modi e tentativi con cui l’Italia si sottrasse a
quella disfatta, che poteva essere micidiale, e riprese il suo cammino di nazione
moderna. La cultura e la letteratura vi recitarono una parte di primo piano.

25. Nota bibliografica.
La piú circostanziata e documentata ricostruzione di questa fase storica resta L. SALVATORELLI e G.
MIRA , Storia d’Italia nel periodo fascista, Einaudi, Torino 1964. Importante, di L. Salvatorelli, anche

Nazionalfascismo, pubblicato dall’editore Gobetti nel 1923, all’indomani della formazione del governo
Mussolini, e ripubblicato, con una prefazione di G. Amendola, da Einaudi (Torino 1977). Cfr. anche G.
CANDELORO , Storia dell’Italia moderna, VIII. La prima guerra mondiale, il dopoguerra, l’avvento del

fascismo (1914-1922), Feltrinelli, Milano 1978, e IX. Il fascismo e le sue guerre: 1922-1939, Feltrinelli,
Milano 1981.
Di rilevante interesse, ovviamente, la monumentale biografia di Mussolini di R. De Felice, articolata in
quattro parti e pubblicata da Einaudi (Torino 1965-1997); e la celeberrima Intervista sul fascismo resa da
De Felice a M. A. Ledeen, Laterza, Bari 1975: ambedue foriere, tuttavia, al di là dell’immensa dottrina
innegabilmente dispiegata, di alcuni equivoci interpretativi, che diventeranno la base del piú recente (e
dannoso) «revisionismo».
Sono stati libri di reale invenzione e di scoperta: E. R. PAPA , Fascismo e cultura. Il prefascismo,
Marsilio, Venezia 1974; L. MANGONI , L’interventismo della cultura. Intellettuali e riviste del fascismo,
Laterza, Bari 1974 (della stessa Mangoni si vedano Lo Stato unitario liberale e Il fascismo, in Letteratura
italiana, I. Il letterato e le istituzioni, Einaudi, Torino 1982); E. GENTILE , Le origini dell’ideologia fascista
(1918-1925), Laterza, Bari 1975 (in generale tutta la produzione di Emilio Gentile è da tener presente).
Per avere un’idea del terribile momento che attraversa l’Europa negli anni ’20-’30, basterebbe leggere
alcuni libri capitali; innanzi tutto: O. SPENGLER , Il tramonto dell’Occidente. Lineamenti di una morfologia
della storia mondiale, introduzione di S. Zecchi, Guanda, Parma 1991 (tit. or. Der Untergang des
Abendlandes, Braumüller, Wien 1918; C. H. Beck’sche Verlagsbuchhandlung, München 1923); J. BENDA ,
Il tradimento dei chierici, Einaudi, Torino 1976 (tit. or. La Trahison des clercs, Éditions Grasset, Paris
1927); e J. HUIZINGA , La crisi della civiltà, Einaudi, Torino 1962 (tit. or. In de schaduwen van morgen:
Een diagnose van het geestelijk lijden van onzen tijd., H. D. Tjeenk Willink, Haarlem 1935). Ma forse il
senso del mutamento e del pericolo si potrebbe cogliere piú limpidamente nell’evoluzione delle posizioni di
T. Mann, da un conservatorismo tedesco quasi reazionario alla dolente riflessione post-bellica alla
inflessibile, e al tempo stesso quasi disperata ricusazione del nazismo: Considerazioni di un impolitico
(1918), saggio introduttivo, traduzione e note di M. Marianelli, De Donato, Bari 1967; La montagna
incantata (1924), traduzione di E. Pocar, Mondadori, Milano 1965; Scritti storici e politici, ibid. 1957 (a
proposito di Mann, e soprattutto di questo Mann, mi permetto di ricordare il mio Thomas Mann o
dell’ambiguità borghese, De Donato, Bari 1971).
A posteriori, ma lucidissimo, K. JASPERS , La colpa della Germania, a cura di R. De Rosa, Edizioni
Scientifiche Italiane, Napoli 1947 [nell’edizione tedesca, molto piú appropriatamente: Die Schuldfrage (La
questione della colpa), Schneider, Heidelberg 1946].
Sulla storia dell’Unione Sovietica e sul «comunismo in un paese solo», si veda la monumentale Storia

della Russia sovietica di E. CARR , in quattro parti, Einaudi, Torino 1964-84 (tit. or. A History of Soviet
Russia, Macmillan, London 1950-78).
Riletto a distanza di anni, è un bel libro Buio a mezzogiorno dell’ex comunista ungherese A. KOESTLER ,
Mondadori, Milano 1946 (tit. or. Darkness at noon, Jonathan Cape, London 1940).
Di grande importanza il primo Congresso degli scrittori antifascisti in Europa (Parigi 1935), i cui atti
sono stati pubblicati con il titolo: Per la difesa della cultura. Scrittori a Parigi nel 1935, a cura di S. Teroni,
Carocci, Roma 2002.
Per una ricostruzione della storia culturale del periodo, cfr. ancora A. ASOR ROSA , La cultura, in Storia
d’Italia, IV/2. Dall’Unità a oggi, Einaudi, Torino 1975. Molto importante è N. BOBBIO , Profilo ideologico
del Novecento, in Storia della letteratura italiana, a cura di E. Cecchi e N. Sapegno, IX. Il Novecento,
Garzanti, Milano 1969.
Per una storia della «giovane cultura critica» (oltre ai testi già citati di Garin, Bobbio, Asor Rosa, ecc.),
vale la pena di ricordare due ricche antologie: Le riviste di Piero Gobetti, a cura di L. Basso e L. Anderlini,
Feltrinelli, Milano 1961, e L’Ordine Nuovo (1919-1920), a cura di P. Spriano, vol. VI di La cultura italiana
del ’900 attraverso le riviste, Einaudi, Torino 1963. Inoltre: il bellissimo P. e A. GOBETTI , Nella tua breve
esistenza. Lettere 1918-1926. In appendice: Diari di Ada (1924-1926), a cura di E. Alessandrone Perona,
Einaudi, Torino 1991. Su Gramsci, G. FIORI , Vita di Antonio Gramsci, Laterza, Bari 1966.
I testi dei «manifesti degli intellettuali», fascisti e contro il fascismo, in E. R. PAPA , Fascismo e cultura
cit.
Sulla storia delle riviste e dei gruppi intellettuali che vi si identificarono o le sostennero, a parte le
indicazioni bibliografiche in calce al capitolo precedente, si veda A. HERMET , La ventura delle riviste
(1903-1940), nuova edizione a cura di M. Biondi, Vallecchi, Firenze 1987.
Sulla poesia degli anni ’20-’40, cfr. le antologie di Sanguineti e P. V. Mengaldo citate al capitolo
precedente, e i volumi La tradizione del Novecento di P. V. Mengaldo, anch’essi citati nella bibliografia del
capitolo precedente. Inoltre, i bellissimi capitoli redatti da F. Fortini per la Storia della letteratura italiana
della Laterza, IX/2, Bari 1976: La poesia del Novecento: l’età espressionista; Umberto Saba; Da Ungaretti
agli ermetici; Montale e la poesia dell’esistenzialismo storico; Le avanguardie e il presente (con i quali
arriviamo dai primi del secolo fin quasi ai nostri giorni, sulla base di un discorso che è al tempo stesso di un
grande poeta e di un grande critico).
Come segnaliamo nel testo, hanno avuto molta importanza ai loro tempi, per una modifica degli
orientamenti del gusto, W. BINNI , La poetica del decadentismo italiano, Sansoni, Firenze 1936; L.
ANCESCHI , Autonomia ed eteronomia dell’arte, Sansoni, Firenze 1936; C. BO , Otto studi, Vallecchi,

Firenze 1939; G. DE ROBERTIS , Scrittori del Novecento, Le Monnier, Firenze 1943 (seconda edizione); A.
GARGIULO , Letteratura italiana del Novecento, ibid. (seconda edizione).

Su Saba: M. LAVAGETTO , La gallina di Saba, Einaudi, Torino 1989 (nuova edizione ampliata); su
Ungaretti: G. GUGLIELMI , Interpretazione di Ungaretti, il Mulino, Bologna 1988; su Montale: G. CONTINI ,

Introduzione a «Ossi di seppia», in Una lunga fedeltà. Scritti su Eugenio Montale, Einaudi, Torino 1974.
Cfr. inoltre M. ALLEGRI , «Vita d’un Uomo» di Giuseppe Ungaretti, in Letteratura italiana, Le Opere, IV. Il
Novecento, 1. L’età della crisi, Einaudi, Torino 1995 (nella seconda edizione con «la Repubblica», vol.
XIV); F. BRUGNOLO , «Il Canzoniere» di Umberto Saba; P. V. MENGALDO , «L’opera in versi» di Eugenio
Montale, in Letteratura italiana, Le Opere, IV. Il Novecento, 1. L’età della crisi cit. (nella seconda edizione
con «la Repubblica», vol. XV).
Per la poesia dialettale, cfr. F. BREVINI , La poesia in dialetto. Storia e testi, citato nella bibliografia al
capitolo precedente. Si veda inoltre ID. , «L’è el dí di Mort, alegher! De là del mur» di Delio Tessa, in
Letteratura italiana, Le Opere, IV. Il Novecento, 1. L’età della crisi cit. (nella seconda edizione con «la
Repubblica», vol. XV).
Sulla narrativa cfr. il recentissimo S. GIOVANARDI e G. DE ANGELIS , Storia della narrativa italiana del
Novecento, I. 1900-1922, Feltrinelli, Milano 2004. Cfr. inoltre: L. STRAPPINI , «Gli indifferenti» di Alberto
Moravia, in Letteratura italiana, Le Opere, IV. Il Novecento, 1. L’età della crisi cit.; G. NICOLETTI ,
«Sorelle Materassi» di Aldo Palazzeschi; ID. , «Racconti» di Romano Bilenchi, in Letteratura italiana, Le
Opere, IV. Il Novecento, 2. La ricerca letteraria, Einaudi, Torino 1996 (tutti ripubblicati nella seconda
edizione con «la Repubblica», vol. XV).
Attira l’attenzione sulla particolare importanza di questo momento di passaggio per la letteratura delle
donne M. ZANCAN , Il doppio itinerario della scrittura, piú volte citato. Cfr. inoltre: P. AZZOLINI , «Cortile a
Cleopatra» di Fausta Cialente; L. FORTINI , «Nessuno torna indietro» di Alba de Céspedes, in Letteratura
italiana, Le Opere, IV. Il Novecento, 2. La ricerca letteraria cit. (nella seconda edizione con «la
Repubblica», vol. XV).
Sulla transizione dal fascismo all’antifascismo delle giovani generazioni intellettuali, cfr. A. ASOR
ROSA , Scrittori e popolo cit., particolarmente alle pp. 112-127 (edizione einaudiana del 1988). Una classica

testimonianza di quel travaglio resta (nonostante i suoi limiti) R. ZANGRANDI , Il lungo viaggio attraverso il
fascismo. Contributo alla storia di una generazione, Feltrinelli, Milano 1962 (seconda edizione).
Per «Primato», ultimo acuto della politica culturale del regime, si veda l’ottima scelta antologica a cura
di L. Mangoni, «Primato». 1940-1943, De Donato, Bari 1977.

Capitolo quarto

L’età dell’antifascismo e della Resistenza.
Memoria, impegno, neorealismo (1943-56)

1. La Resistenza.
Il carattere politico-ideologico del conflitto (ossia, la contrapposizione fra
sistema democratico e totalitarismi nazifascisti) fu accentuato dal fatto che, nelle
nazioni europee assoggettate al dominio nazifascista, quasi ovunque si
verificarono attività di «resistenza» nei confronti degli eserciti occupanti. Queste
attività assunsero di volta in volta varie forme. Ci furono, ampiamente diffusi, il
rifiuto del consenso e della collaborazione, l’isolamento di quanti – anche in
questo caso quasi ovunque – avevano accettato di schierarsi piú o meno
attivamente a favore dell’invasore (i cosiddetti «collaborazionisti», appunto). Ci
furono attività di intelligence a sostegno dei comandi e degli eserciti alleati. Ci
fu, tra i gruppi politici e intellettuali esuli (in Inghilterra e negli Stati Uniti,
soprattutto), un appoggio, piú o meno visibile e concreto, alla lotta contro il
nazifascismo: Thomas Mann, in una celebre serie di trasmissioni radiofoniche,
tra la fine del 1940 e il maggio 1945, pubblicate piú tardi con il titolo Deutsche
Hörer! [Attenzione, tedeschi!], cercò di persuadere i suoi connazionali
dell’enorme infamia in cui il nazismo stava gettando la Germania.
Ma ci furono anche, amplissime e diffusissime, forme di resistenza armata,
che si piantarono come una spina nel fianco degli eserciti occupanti. La tipologia
di tali forme fu determinata anche dalla diversità delle situazioni geopolitiche in
cui esse si manifestavano: resistere nelle vie di Copenhagen, ovviamente, non
voleva dire la stessa cosa che resistere nelle steppe russe. Però – ripeto –
manifestazioni di resistenza armata si ebbero dappertutto. Particolare rilevanza
assunsero in Unione Sovietica, in Iugoslavia, in Grecia e in Francia. Ma ce ne
furono anche in Belgio, Olanda, Norvegia, Danimarca.
In Germania piccoli gruppi, spesso di origine religiosa, osarono tentare
operazioni di contro-informazione antinazista. Il 20 luglio 1944, un colonnello
dell’esercito tedesco, appartenente alla vecchia casta militare prussiana Claus

von Stauffenberg, tentò un attentato a Hitler, destinato al fallimento. Tutti i
componenti di questi piccoli gruppi, compreso Stauffenberg, vennero prima o
poi sterminati.
La connotazione dominante di tutte queste esperienze fu la lotta contro un
invasore violento e prevaricatore, allo scopo di riacquistare le rispettive
autonomie e indipendenze nazionali. Alla lotta, tuttavia, parteciparono
massicciamente anche formazioni di orientamento e fede comunisti. In taluni
casi la netta prevalenza dell’elemento partigiano comunista provocò, alla
liberazione, la creazione di regimi conseguenti. Ciò, ad esempio, avvenne in
Albania, e, soprattutto, in Iugoslavia, dove la lotta antifascista era stata guidata
da un personaggio di notevole rilievo umano e politico, Josip Broz, detto Tito
(1892-1980). In Grecia, dopo la liberazione, si accese una furiosa lotta tra forze
greche nazionaliste, sostenute dalle truppe inglesi, e partigiani comunisti, per
impedire che accadesse quel che era accaduto in Iugoslavia e in Albania.
Alla resistenza i nazisti reagirono con forme estreme di violenza: fucilazioni,
stragi, deportazioni. In Iugoslavia anche truppe italiane compirono eccessi di tale
natura, al di fuori, tuttavia, per quanto è dato capire, di un quadro sistematico.
2. La Resistenza in Italia.
Riprendiamo il racconto esattamente là dove lo avevamo lasciato: dalla
«disfatta». La storia politica italiana dall’8 settembre in poi si può leggere,
ovviamente, in molti modi. Noi scegliamo questo particolare angolo visuale: ci
proponiamo di far vedere con quali scelte e quali strumenti gli italiani riuscirono
a risollevarsi dal gorgo orribile e profondo della disfatta. È con questo aspetto
della storia nazionale, infatti, che ha piú a che fare la contemporanea storia della
cultura e della letteratura italiane: il cui contributo al processo di risalita risulta
innegabile.
Innanzi tutto, uno sguardo agli eventi storici e politici di quel momento.
La liberazione di Mussolini e la costituzione della Repubblica sociale italiana
(23 settembre 1943) spacca letteralmente l’Italia in due: nel senso che da questo
momento in poi ci sarà un’«Italia libera», dove è insediato un governo fragile ma
legittimo, presieduto ancora per un breve periodo dal maresciallo Pietro
Badoglio, e un’«Italia occupata», che coincide con la Repubblica sociale, ma in
realtà è dipendente in tutto e per tutto dalla volontà dei comandanti nazisti in

loco; ma anche nel senso che, nell’«Italia occupata», s’apre una lotta fratricida,
davvero all’ultimo sangue, fra i superstiti difensori del fascismo e i sostenitori
sempre piú numerosi di un ritorno all’ordine democratico.
Per la prima volta nella sua storia millenaria la penisola italiana fu percorsa
tutta, dalla Sicilia alle Alpi – paese per paese, contrada per contrada –
dall’evento bellico, responsabile di immense distruzioni e devastazioni. «Italia
libera» e «Italia occupata» cambiarono ovviamente le rispettive configurazioni
in conseguenza delle diverse avanzate compiute nel tempo dalle truppe alleate da
Sud a Nord. Schematicamente, si possono distinguere tre grandi fasi:
1. In una prima, che va dal luglio 1943 al giugno 1944, le truppe alleate
arrivano dalla Sicilia fino al fiume Garigliano, liberando Napoli; sulla linea
Gustav, che va dal Tirreno all’Adriatico e fa perno sull’abbazia benedettina di
Montecassino, si arrestano nel corso dell’inverno 1943-44; nel gennaio 1944
truppe alleate sbarcano ad Anzio, a sud di Roma, nell’intento di arrivare
rapidamente alla capitale: ma una certa imperizia dei comandi e la pronta
risposta dei tedeschi impediscono la realizzazione dell’obiettivo, circoscrivendo
la «testa di ponte»;
2. in una seconda, che va dal giugno 1944 all’aprile 1945, le truppe alleate
riprendono l’avanzata verso il Nord, liberano Roma, Firenze, l’Umbria, le
Marche, s’arrestano nel settembre 1944 alla linea Gotica, che, attraverso gli
Appennini, va dalla Lunigiana alla Romagna;
3. in una terza, operato lo scardinamento della linea Gustav nella primavera
del 1945, le armate alleate, in concomitanza con la sollevazione organizzata
dalle forze italiane della Resistenza, dilagano nella pianura padana, liberando il
resto del territorio italiano.
Il 25 aprile 1945, rappresentanti dei comandi tedeschi in Italia firmano, a
Caserta, presso il quartier generale alleato, la resa, che entrerà in vigore il 2
maggio successivo. È la fine del conflitto in Italia.
Nell’«Italia liberata» il legittimo governo passa presto dalle mani di un
militare a quelle dei politici dell’esilio e dell’antifascismo. Palmiro Togliatti,
segretario del Partito comunista, rientra in Italia dall’Unione Sovietica il 27
marzo 1944 dopo diciott’anni di esilio, e detta subito la nuova linea: la questione
istituzionale (monarchia o repubblica) andava accantonata fino a quando la lotta
contro il nazifascismo non fosse stata vittoriosamente conclusa; nel frattempo,
bisognava trovare gli strumenti piú efficaci per realizzare la cosiddetta «unità

antifascista» (la presa di posizione di Togliatti sarà ricordata come la «svolta di
Salerno», dalla città in cui fu formulata).
La scelta comunista avrà due effetti, che hanno intimamente a che fare con il
nostro discorso. In primo luogo, si rafforza enormemente il cosiddetto Comitato
di liberazione nazionale (Cln), concentrazione delle forze che si erano opposte
da sempre al fascismo e si candidano a guidare la resistenza in questa fase
estrema del conflitto (ne fecero parte i rappresentanti di sei partiti: Partito
d’Azione, democristiani, comunisti, socialisti, liberali e demolaburisti, una
formazione minore, destinata a sparire presto). Per merito del Cln la lotta contro
il nazifascismo poté diventare una vera lotta di liberazione nazionale, sostenuta
dal consenso della grande maggioranza della popolazione.
In secondo luogo, dal giugno 1944 al maggio 1947, cioè fra guerra e
dopoguerra, furono possibili gabinetti ministeriali di unità antifascista, che
consentirono all’Italia di rientrare nel novero delle nazioni dotate di uno statuto
riconosciuto e riconoscibile. Già nell’ottobre 1943 il governo Badoglio aveva
dichiarato guerra alla Germania. Nell’aprile dell’anno dopo venne costituito il
Corpo italiano di liberazione, un insieme di forze militari regolari dislocate al
fronte nella lotta contro le truppe tedesche. Alla fine del conflitto l’esercito
italiano schiererà ben cinque divisioni, che in Emilia Romagna concorreranno
validamente allo sfondamento dell’ultimo fronte tedesco.
2.1. La resistenza partigiana.
Nelle zone piú a lungo occupate dai nazifascisti – quindi da Roma in su – si
diffusero, sempre piú massicciamente man mano che il conflitto si sviluppava,
forme di resistenza armata, sia nelle città sia nelle campagne sia soprattutto in
montagna. A questa fenomenologia occorre riservare il massimo dell’attenzione,
se si vuole capire cosa significò per gli italiani di quegli anni uscire dalla
«disfatta».
In una situazione come quella, con buona parte del territorio italiano
dominato da una durissima potenza occupante e dai suoi non meno determinati
collaborazionisti interni, un atteggiamento d’indifferenza e di attesa sarebbe
stato il piú naturale, tenendo conto delle tristi esperienze compiute dal popolo
italiano negli anni precedenti.
Invece, se zone di «grigiore», come oggi si usa dire, ci furono, il dato che
colpisce, per la sua entità e per la sua diffusione, è questa leva di nuovo
«volontariato popolare», che investe tutte le classi sociali e costituisce il vero,
grande aspetto positivo di questo infausto periodo. Contadini, operai,

professionisti, docenti universitari, tecnici, studenti salirono in montagna,
sfidando rastrellamenti e rappresaglie talvolta atroci, oppure si organizzarono per
combattere a piccoli gruppi il nemico anche in città, dove i pericoli non erano
minori (tristi luoghi di tortura si aprirono in tutte le principali città italiane, a
Roma, Firenze, Torino, Milano). Da un certo momento in poi molti giovani
fecero lo stesso percorso, per sfuggire alle leve militari fasciste: anche in questo
secondo caso, tuttavia, ci fu una scelta, e non certo in favore di quella piú
comoda e tranquilla.
All’inizio il fenomeno fu spontaneo. Ma da un certo momento in poi vi
ebbero un peso crescente le forze politiche antifasciste, uscite da vent’anni di
esilio e di clandestinità. Vi furono formazioni partigiane prevalentemente
comuniste, le cosiddette Brigate Garibaldi; ispirate dal Partito d’Azione, quelle
di Giustizia e Libertà; dal Partito socialista, quelle che si richiamavano al nome
del martire Giacomo Matteotti; cattoliche e democristiane, la Osoppo nel Friuli e
la Di Dio in val d’Ossola. Alcune formazioni partigiane, denominate
«autonome» e guidate in generale da ufficiali di carriera, si richiamavano al
governo legittimo nel Sud (e perciò furono chiamate anche, talvolta con qualche
spregio, «badogliane»).
Il richiamo al Risorgimento, come risulta persino dalle intitolazioni dei
singoli schieramenti partigiani, è del tutto evidente: il senso di un riscatto
nazionale, mescolato a rivendicazioni sociali e politiche di diversa natura, è
fortissimo. Appare del tutto evidente oggi che se quel movimento armato di
resistenza, sostanzialmente spontaneo e popolare, non ci fosse stato, la nuova
Italia sarebbe forse egualmente nata sotto la protezione degli eserciti alleati, ma
con caratteri piú subalterni e servili di quanto poi non sia accaduto.
Fra l’8 settembre 1943 e il 25 aprile 1945 fu combattuta, tra le milizie
partigiane e quelle nazifasciste, una lotta durissima e talvolta feroce.
Il 15 aprile 1944, a Firenze, il filosofo Giovanni Gentile, che dopo l’8
settembre aveva piú volte chiamato a sostenere il redivivo Mussolini e la
Repubblica sociale, viene ucciso da un «commando» di partigiani comunisti: è
l’aspro segnale che neanche gli intellettuali piú eminenti possono sottrarsi ormai
alla responsabilità delle loro azioni (il capo di quel «commando», Bruno
Fanciullacci, dopo qualche giorno fu catturato, orribilmente seviziato e ucciso).
I nazifascisti rispondono agli attacchi partigiani con fucilazioni, massacri (le
Fosse Ardeatine, Sant’Anna di Stazzema, Marzabotto), l’uso sistematico della
tortura e deportazioni (molti resistenti finiranno nei campi di concentramento in
Germania).

Quando la lotta si conclude, le formazioni partigiane contano come effettivi
circa 200 000 uomini; 30 000 furono i partigiani caduti o giustiziati; 40 000 i
deportati per ragioni politiche e razziali (su quest’ultimo punto, cfr. infra, cap.
IV , par. 10.3-10.3.2.).
Allo scoppio della insurrezione nazionale (25-30 aprile 1945) Benito
Mussolini e altri numerosi gerarchi in fuga verso la Svizzera vengono arrestati
dai partigiani a Dongo, sul lago di Como. Sottoposti a processo sommario,
vengono condannati a morte e giustiziati sul posto. I cadaveri di Mussolini, della
sua amante Claretta Petacci e di altri gerarchi, vengono trasportati a Milano e
appesi alle impalcature di un distributore di benzina a piazzale Loreto (dove
mesi prima erano rimasti esposti a lungo i cadaveri di partigiani assassinati dai
tedeschi).
È l’ultima, macabra e atroce manifestazione dell’odio fratricida, nato
dall’ostinata – e altrettanto atroce – decisione di perpetuare l’esperienza fascista
in Italia. Nei giorni successivi alla liberazione si calcola che circa 15 000
militanti o simpatizzanti fascisti abbiano perso la vita in conseguenza di processi
o esecuzioni sommari.
3. Il mondo dopo la guerra.
Il 30 aprile 1945 Adolf Hitler, nel suo bunker di Berlino, ormai circondato
dalle truppe sovietiche, si toglie la vita insieme all’amante Eva Braun e ad altri
gerarchi nazisti. L’8 maggio plenipotenziari dell’esercito tedesco chiedono la
resa.
Termina cosí in Europa l’immane conflitto iniziato sei anni prima. Le
devastazioni sono immense; i morti, anche fra le popolazioni civili, decine di
milioni.
Su questo scenario allucinante si edifica un nuovo ordine, tuttavia tutt’altro
che omogeneo.
Nel febbraio 1945 si era svolta a Yalta, in Crimea, una conferenza delle
potenze alleate, cui avevano preso parte personalmente i tre grandi
rappresentanti delle potenze in lotta, l’inglese Winston Churchill, lo statunitense
Franklin D. Roosevelt e il sovietico Stalin. Durante quell’incontro, e in altri
successivi, furono definite le sfere d’influenza delle tre grandi potenze, che piú o
meno corrisposero a quelle degli Stati sconfitti raggiunti dai rispettivi eserciti in

lotta. La conseguenza fu la divisione dell’Europa in due grandi realtà distinte e
da un certo momento in poi contrapposte.
Divennero cosí comuniste, sotto l’ambigua formula delle «democrazie
popolari», la Romania, la Bulgaria, l’Ungheria, la Cecoslovacchia, l’Albania, la
Polonia, i paesi baltici (poi direttamente incorporati dall’Unione Sovietica). La
Iugoslavia, divenuta comunista per l’autonoma iniziativa dei suoi partigiani
guidati da Tito, uscirà tuttavia nel 1948 dal blocco di paesi controllato da Mosca,
non tollerando le influenze moscovite nei propri affari interni e nella propria
politica estera.
La Germania, considerata la principale responsabile del gigantesco conflitto,
sarà divisa stabilmente in due parti: la Repubblica federale, pienamente
inquadrata nel sistema occidentale; e la Repubblica democratica, inserita nel
blocco comunista sovietico. Berlino, la vecchia, grande capitale, completamente
accerchiata nel territorio della Repubblica democratica, verrà divisa in quattro
zone: inglese, francese, statunitense, sovietica. Fra le zone occidentali e quella
sovietica verrà eretto un altissimo muro, che diventerà presto il simbolo di una
nuova divisione del mondo.
Nel 1945-46 un tribunale internazionale giudicò a Norimberga i principali
rappresentanti del regime e dell’esercito nazisti, accusati di «crimini contro la
pace» e di «crimini contro l’umanità» (anche in relazione al terribile tentativo di
sterminio della comunità ebraica effettuato negli anni precedenti in tutta
Europa). Per la prima volta nella storia, le azioni di statisti, uomini politici e
militari venivano soppesate e giudicate in base a queste due nuove, grandi
«categorie giuridiche». Il processo si concluse con numerose condanne a morte.
Ebbe il valore assolutamente incontestabile di sancire per sempre che né le
azioni di guerra né l’obbedienza militare potevano servire da giustificazione dei
crimini commessi in quei due campi.
In Estremo Oriente, dopo la chiusura del conflitto in Europa, la guerra
continua per Stati Uniti e Giappone. Ormai il Giappone è stretto nella morsa di
un assedio che viene dal cielo e dal mare: la conquista dell’isola di Okinawa,
determinante per poter bombardare sistematicamente le città giapponesi, aveva
inferto un colpo mortale al potenziale bellico nipponico. Tuttavia il 6 agosto
1945 fu sganciata la prima bomba atomica americana su Hiroshima; la seconda il
9 agosto su Nagasaki. Ci furono centinaia di migliaia di morti civili. L’atroce
impresa, realizzata allo scopo di ridurre la durata dell’estenuante conflitto e le
perdite americane in battaglia, mise fine alla resistenza giapponese. La resa fu

firmata il 2 settembre a bordo della corazzata americana Missouri, ancorata nella
baia di Tokyo.
Anche in Estremo Oriente il secondo grande conflitto mondiale creò le
condizioni per un mutamento colossale degli equilibri geopolitici. Potenza
egemone nel Pacifico divennero gli Stati Uniti; il Giappone, ridotto sotto il
protettorato americano, iniziò faticosamente il suo apprendistato di nazione
neodemocratica.
Il processo, tuttavia, non fu a senso unico. In Cina, dove s’era combattuta una
guerra decennale contro gli invasori giapponesi, a poco a poco crebbe la forza
organizzata del partito e delle milizie comunisti, guidati da un condottiero,
politico e militare, di eccezionale valore, Mao Tse-tung (1893-1976). In una
serie di grandiose battaglie le forze del Partito nazionalista cinese (Kuomintang),
sostenute dagli americani, furono sconfitte e la rivoluzione comunista dilagò
nell’immenso paese. Si crearono cosí le condizioni per la fondazione, il 1°
ottobre 1949, della Repubblica Popolare Cinese, governata dal Partito
comunista.
L’avvento dei comunisti in Cina costituí la premessa per il loro insediamento
e la loro vittoria in altri paesi del Sudest asiatico, e soprattutto nelle ex colonie
francesi in quella zona del mondo (prima guerra di Indocina, 1946-54; guerra del
Vietnam, 1965-75).
Il mondo assunse cosí la forma, che avrebbe poi mantenuto per circa
quarant’anni. Due le potenze egemoni sul piano mondiale: gli Stati Uniti
d’America e l’Unione delle Repubbliche Socialiste Sovietiche, intorno a ognuna
delle quali si stringeva un blocco sostanzialmente omogeneo di Stati minori o
satelliti: da una parte, gli Stati democratici, dall’altra gli Stati comunisti (o
«democrazie popolari»). Il resto del mondo, che non apparteneva né all’uno né
all’altro «tipo», entrò variamente, o come soggetto o come subalterno, nel gioco
dei due blocchi (a un certo punto, si formò un insieme di potenze «non
allineate», fra cui l’India, l’Indonesia e la Iugoslavia, che cercò di esercitare un
proprio ruolo autonomo in questo grandioso scenario).
Il 25 aprile 1945 – il giorno dell’inizio dell’insurrezione partigiana in Italia –
avanguardie americane e russe s’incontrarono sul fiume Elba (in tedesco: Elbe),
che scorre nella Germania centrale. Si narra che, in un primo momento, i soldati
dei due eserciti alleati, che erano sui rispettivi fronti all’inseguimento delle
ultime truppe tedesche, si scrutassero da lontano – al di sopra del grande fiume

che li separava – con perplessità e diffidenza: chi erano quei militari, con fogge e
armamenti sconosciuti, che al di là del fiume li scrutavano in maniera altrettanto
perplessa e diffidente?
Al riconoscimento reciproco seguirono scene di cameratismo e trionfo:
nessuno come loro avrebbe potuto dire di aver visto la dissoluzione dell’esercito
tedesco e la sua sconfitta.
La comune euforia per la vittoria conseguita durò poco, anzi pochissimo. Fra i
due blocchi, in cui il mondo sostanzialmente era diviso, esistevano
insormontabili diversità e antagonismi.
Nel marzo 1946 Winston Churchill tenne un discorso a Fulton negli Stati
Uniti, in cui parlò di una «cortina di ferro» che divideva l’Europa e propose una
stretta alleanza fra Stati Uniti e Inghilterra per fronteggiare il pericolo comunista.
Era iniziato il lungo periodo della «guerra fredda», retta dall’equilibrio atomico
(anche l’Unione Sovietica era presto entrata in possesso del micidiale strumento
di distruzione di massa).
E l’Elba, da luogo di trionfo comune, fu ridotta a segnare (in parte) il confine
fra Repubblica federale tedesca e Repubblica democratica tedesca: simbolo,
dunque, di una divisione che nessuno prima avrebbe creduto possibile.
4. Le distruzioni culturali.
Si potrebbe dire che la cultura europea aveva vinto comunque la sua battaglia
(cfr. supra, cap. III , par. 9.1.) contro il totalitarismo nazifascista, l’abominio
razzista, gli orrori in sé della guerra. Tuttavia, le lacerazioni prodotte sul tessuto
culturale europeo dai fenomeni verificatisi fra la prima e la seconda guerra
mondiale, e poi con lo svolgimento di quest’ultima, furono immense.
Intanto va rilevato che in Unione Sovietica il controllo del partito e del potere
comunista negli affari della letteratura e dell’arte tende in questa fase ad
aumentare sempre piú, anche in rapporto alla nuova battaglia che s’era aperta nei
confronti del sistema democratico-capitalistico e dei suoi addentellati in campo
ideologico e culturale. Andrej Aleksandrovič Ždanov (1896-1948), stretto
collaboratore di Stalin, guidò in maniera rigidissima il settore ideologico del
partito, imponendo anche costrittivamente i principî del «realismo socialista»,
un’opzione formale, certo, ma dalla forte connotazione pedagogica. Le
polemiche contro gli esponenti della grande avanguardia russa del primo
Novecento – da O. Mandel´štam a A. Achmatova, da Majakovskij a Brju´sov –

aumentarono di tono e assunsero anche aspetti polizieschi e repressivi,
soprattutto a partire dal 1948. Lo «ždanovismo» – ossia l’insieme dei criteri di
politica culturale teorizzati dal dirigente sovietico – si diffuse anche nelle altre
nazioni, dove il Partito comunista era al potere od occupava un posto di notevole
rilievo. In Italia esso incontrò indubbiamente un ostacolo nella predominante
opinione desanctisiano-gramsciana (cfr. infra, cap. IV , par. 7.1.). Ma ebbe anche
notevoli rappresentanti, e, nel periodo che va dal 1948 al 1956, qualche
consistente manifestazione ideologica soprattutto in relazione alla cosiddetta
«battaglia per il realismo» (cfr. infra, cap. IV , par. 15.).
Il problema, cui ci riferiamo con il titolo di questo paragrafo («le distruzioni
culturali»), è però piú complesso e profondo. Sembra di poter dire che, con le
immani distruzioni operate dall’opera nefasta dei totalitarismi e dal conflitto
bellico stesso, alcuni fili che connettevano la tradizione culturale europea al
proprio passato si fossero irrimediabilmente spezzati, producendo una sorta di
vuoto nelle coscienze.
Non mi riferisco soltanto alle vere e proprie collusioni che, soprattutto nella
parte iniziale del percorso, si erano manifestate fra punte davvero alte della
cultura borghese del passato e il totalitarismo nazifascista: Gentile, Volpe,
Rocco, Pirandello in Italia; in Germania, un pensatore grandissimo come Martin
Heidegger (1889-1976), uno scrittore di aspro e intenso idealismo come Ernst
Jünger (1895-1998), un poeta di prim’ordine come Gottfried Benn (1886-1956).
Pare a me, infatti, che lo sconcerto, anzi lo sgomento fosse piú esteso e
profondo. Di fronte all’orrore e alla mostruosità di quegli anni, la cultura
europea piú sensibile e avvertita veniva ponendosi il problema di un «esame di
coscienza», che affrontasse piú da vicino il nodo delle responsabilità, vicine e
lontane.
Torna ora in primo piano quel Thomas Mann, che ci ha fatto spesso da
Virgilio in questa esplorazione del Novecento letterario e culturale. Emigrato
negli Stati Uniti, dopo la guerra, sebbene corteggiato da ambedue le Germanie,
non volle rientrare in patria e si stabilí in Svizzera, dove morí nel 1955.
Come La montagna incantata era stata scritta poco dopo la prima guerra
mondiale e delle sue ragioni aveva rappresentato una specie di gigantesco
bilancio, cosí dopo la seconda Mann scrisse, a commento delle vicende spirituali
che l’avevano preparata o almeno fatta presagire, l’ultimo suo romanzo, Doktor
Faustus (apparso nel 1947).
Come tutte le grandi opere, anche questa contiene molteplici e (forse)

contraddittori significati. Ne è protagonista un musicista tedesco, Adrian
Leverkühn, il quale aspira a tutti i costi a superare i risultati raggiunti in passato
dalla grande musica classica. Emulo del goethiano Faust (rapporto, dunque,
complice e al tempo stesso drammatico con la tradizione), vende l’anima al
diavolo (piú banalmente: si fa infettare di sifilide da una gentile prostituta), per
conseguire il suo disegno.
L’opera che scaturisce da questo azzardato connubio tra salute e malattia,
genio e perversione, s’intitola Lamentatio doctoris Fausti e si contrappone
negativamente – con gli strumenti prestatigli dall’arte dodecafonica (su questo
punto servirono molto a Mann i consigli e i suggerimenti dell’altro intellettuale
tedesco esiliato, Theodor Wiesengrund Adorno [1903-69]) – alla nona sinfonia
di Beethoven, trionfante e solare. Dopo una lunga e ossessiva fase di
composizione, Adrian riunisce gli amici allo scopo di presentare la propria
opera, ma mentre si svolge l’esecuzione, impazzisce (e va incontro, poi, ad altre
disumane sofferenze).
Come abbiamo accennato, Doktor Faustus si può leggere in molti modi.
Qualcuno vi ha individuato un apologo sulla Germania contemporanea, la quale,
sedotta dal demone della grandezza, sarebbe andata incontro alla follia e alla
rovina. Ci sembra che un’interpretazione piú autentica debba guardare piuttosto
al dramma vissuto dalla grande cultura e letteratura e musica tedesca – da
Wagner a Nietzsche, da Mahler a Schönberg allo stesso Mann – la quale, protesa
nella sua ricerca di assoluto, non si sarebbe avveduta delle forze demoniache che
sorgevano dal basso, o magari le avrebbe addirittura corteggiate, per poterle
dominare e appropriarsene. Quale enorme distanza dalle Considerazioni di un
impolitico, in cui l’autore aveva difeso a spada tratta lo spirito e le ragioni della
Kultur tedesca, contro il messaggio avvilente e mediocrizzante della «medietà»
democratica! Ora la Kultur si guardava da sé allo specchio, e quell’immagine
che esso rifletteva suscitava inquietudine e pessimismo.
Il libro di Mann getta un fascio di luce su questa drammatica difficoltà di
riprendere la ricerca letteraria e artistica piú o meno con gli stessi strumenti e
metodi, e con lo stesso spirito con cui era accaduto prima – diciamo – del 1914.
Il nazifascismo era stato battuto e la cultura europea aveva indubbiamente
contribuito al suo abbattimento. Ma cosa sarebbe accaduto poi?
Nelle varie risposte a questa domanda di fondo consisterà gran parte della
storia culturale, letteraria e artistica dei decenni successivi.

5. L’Italia dopo la guerra.
Le condizioni dell’Italia dopo la guerra sono difficilmente immaginabili sulla
base soltanto di testimonianze scritte e ricostruzioni storiche.
Le distruzioni erano arrivate ovunque, soprattutto da Roma in su; l’apparato
economico e produttivo, ridotto in condizioni pietose; il livello di vita delle
popolazioni, in un gran numero di casi sfiorava l’indigenza piú totale.
Nel corso del ventennio fascista il regime aveva condotto una dura politica di
italianizzazione nelle zone del paese non italofone (sostanzialmente, la Valle
d’Aosta, l’Alto Adige o Sud Tirolo, le zone slovene della Venezia Giulia). Vi era
stato proibito, infatti, a tutti i livelli, l’insegnamento delle lingue originarie. A
questa decisione, di per sé vessatoria, s’erano accompagnate altre misure
repressive, particolarmente dure nelle zone slovene.
La Conferenza di pace, che si svolge a Parigi fra il settembre e l’ottobre 1946,
toglie all’Italia tutti i possedimenti coloniali (l’Italia conserverà per qualche anno
il protettorato sulla Somalia), gran parte della Venezia Giulia, comprese le zone
costiere abitate prevalentemente da italiani, assegnandola alla Iugoslavia di Tito,
e alcune piccole porzioni del confine occidentale, che passarono alla Francia. A
lungo, negli anni successivi, si dibatte ancora la sorte di Trieste e delle zone
vicine, che alla fine vengono spartite, con accordi bilaterali, fra l’Italia e la
Iugoslavia. La soddisfazione per aver conservato una città come Trieste, simbolo
durante la prima guerra mondiale dell’unità nazionale, venne bilanciata
negativamente dall’esodo di circa 250 000 connazionali, che preferirono
abbandonare i loro luoghi d’origine nella penisola istriana e rientrare comunque
dentro i confini nazionali. Negli anni incerti tra guerra e post-guerra, quando i
confini non erano ancora stati ridefiniti, milizie titine trucidarono alcune migliaia
di italiani (fascisti e funzionari del regime, ma anche gente comune, antifascisti
ma di orientamento non comunista, ecc.), precipitandone i cadaveri nelle
«foibe», cavità carsiche che costellavano la zona.
La situazione in Alto Adige–Sud Tirolo fu piú facilmente affrontata e risolta,
dopo che gli Alleati avevano respinto la richiesta dell’Austria di annettersi una
parte di quei territori. Con un accordo fra il cancelliere austriaco Karl Gruber e il
primo ministro italiano Alcide De Gasperi si riconobbero a quei territori
un’ampia autonomia amministrativa e un completo bilinguismo. Questo non
impedí negli anni a venire un’attività irredentistica anche di natura violenta da
parte di gruppi di lingua tedesca, durata fino a un periodo abbastanza recente.

Superate, senza conseguenze catastrofiche (tenendo conto delle premesse), le
vicende relative al trattato di pace e alla sistemazione dei confini, l’Italia andò
incontro alle due vicende politico-costituzionali piú importanti di questa fase
storica (esse sono determinanti ancora oggi per l’assetto istituzionale italiano).
Secondo un impegno assunto da tutte le forze politiche nel corso della lotta di
liberazione, gli italiani vennero chiamati il 2 giugno 1946 a esprimersi con un
referendum sulla forma dello Stato. Al quesito: monarchia o repubblica?, rispose
a favore della repubblica il 54,3 per cento degli elettori (12 717 923), a favore
della monarchia il 45,7 per cento (10 719 284). Era la conclusione logica di una
lunga vicenda, che aveva visto la monarchia o complice o succube del fascismo:
meritevole, dunque, di uscire di scena con lui.
Contemporaneamente, viene eletta l’Assemblea costituente, cui è demandato
il compito di dare una costituzione alla neonata repubblica. I lavori durano fino
al dicembre 1947. Il testo che esce dai dibattiti (ed è votato a larghissima
maggioranza: 453 voti favorevoli e 62 contrari) è unanimemente riconosciuto
come eccellente. Non sarebbe stato possibile raggiungere un risultato di questa
portata senza avere immediatamente dietro le spalle l’unità antifascista,
cementata da vent’anni d’esilio e di cospirazioni e da venti mesi di lotta
partigiana.
Anche sul piano politico si assiste a mutamenti di grande portata.
L’Italia rientra pienamente da quel momento nel normale funzionamento del
gioco democratico (elezioni amministrative regolari s’erano svolte qua e là
anche precedentemente a quelle per l’Assemblea costituente). Nel giugno 1945
s’insedia un governo presieduto da Ferruccio Parri, «Maurizio», capo del Cln al
Nord: è il tentativo, molto breve (Parri si dimetterà in novembre), di mettere in
sintonia il paese con lo spirito della Resistenza, dove piú organicamente s’era
manifestato («il vento del Nord»).
Tornato il gioco politico nelle mani dei partiti, che hanno il loro centro a
Roma, si susseguono, come abbiamo accennato, gabinetti di unità antifascista
fino al maggio 1947. Da quel momento governano gabinetti a guida
democristiana (Alcide De Gasperi), con la partecipazione di forze minori
(liberali, indipendenti, ecc.).
Le elezioni politiche generali, le prime in cui votarono anche le donne,
vengono indette per il 18 aprile 1948. Le condizioni politiche generali sono
quelle indotte dal rapido affermarsi del clima della «guerra fredda». La battaglia
anticomunista, sostenuta vigorosamente anche dalla Chiesa, il timore suscitato
dalle iniziative sovietiche, che nei vari paesi dell’«area di influenza»

estinguevano una democrazia dopo l’altra, il desiderio di un assetto stabile ed
economicamente positivo, la grande campagna di aiuti promossa dal governo
americano con il cosiddetto piano Marshall, contribuirono a determinare il
risultato.
La Democrazia cristiana – con la quale i cattolici uscivano definitivamente di
minorità dopo i non expedit post-risorgimentali e le precarie esperienze sturziane
del primo dopoguerra – riportò una vittoria schiacciante. Comunisti e socialisti
(dai quali nel frattempo s’era staccata l’ala socialdemocratica guidata da
Giuseppe Saragat), che s’erano presentati insieme nel Fronte democratico
popolare (con il simbolo di Garibaldi), uscirono fortemente ridimensionati anche
rispetto alle consultazioni elettorali immediatamente precedenti. Il Partito
d’Azione, l’altro grande protagonista della lotta antifascista e della Resistenza,
era già uscito di scena, dividendosi fra socialisti e repubblicani.
Si costituivano in tal modo le caratteristiche che avrebbero contraddistinto il
sistema politico italiano nei successivi quarant’anni. Al governo la Democrazia
cristiana, al centro di una coalizione di piccoli partiti alleati. All’opposizione, un
Partito comunista, destinato a diventare negli anni successivi sempre piú forte,
ma non abbastanza da rimpiazzare la Democrazia cristiana nel suo ruolo di
leadership. Per qualche anno ancora il Partito socialista resta legato al Partito
comunista dal patto di «unità d’azione».
Questo «bipartitismo imperfetto», il quale, oltre che al voto spontaneo degli
elettori italiani, corrispondeva esattamente alle condizioni generali della «guerra
fredda» al livello mondiale, rappresenta probabilmente il grande incubatore di
tutti i fenomeni che sono seguiti. Forse fino ai nostri giorni.
6. L’«impegno degli intellettuali», ovvero: «La cultura prende il potere».
Il mutamento del clima culturale e letterario dagli ultimi anni prima della
guerra non avrebbe potuto essere piú drastico.
Schematizzando al massimo, si potrebbe dire che da una ricerca
«formalistica» un po’ esasperata si passa, quasi senza soluzione di continuità, a
una ricerca dell’«impegno» nella cultura e nella letteratura. «Impegno» vuol dire
che l’intellettuale, lo scrittore, l’artista, rinuncia alla sua egoistica autonomia,
alla sua autosufficienza puramente estetica: e si schiera e lavora a favore di una
«causa», che coinvolge classi intere di uomini. Nella sintesi giornalistica, che è
posta tipograficamente in testa all’articolo Una nuova cultura di Elio Vittorini,

che apre il primo numero de «Il Politecnico» (cfr. infra, cap. IV , par. 6.1.),
troviamo scritto: «Non piú una cultura che consoli dalle sofferenze, ma una
cultura che protegga dalle sofferenze, che le combatta e le elimini».
Il fenomeno non è solo italiano. Gli scrittori italiani, al contrario, guardano
soprattutto alla Francia, dove fenomeni consimili si venivano in quei medesimi
anni sviluppando. Il surrealismo (cfr. supra, cap. III , par. 19.4.) intratteneva da
tempo rapporti stretti con il comunismo francese oppure con la sua variante
trotzkista. Furono allora molto noti e molto ammirati dai giovani intellettuali
italiani poeti come Louis Aragon (1897-1982), André Breton (1896-1966), Paul
Éluard (1895-1952): considerati come fratelli maggiori, piú esperti e capaci,
delle loro ricerche di allora. Dopo la guerra s’impose rapidamente l’astro
nascente del filosofo Jean-Paul Sartre (1905-80), teorico di un «esistenzialismo»,
che, attraverso la conquista del «nulla», riproiettava l’individuo nella vita
vissuta, alla ricerca di una «liberazione» giocata non piú sulla certezza ma sul
rischio. Con lui, l’«impegno» (in francese, «engagement») divenne una specie di
lasciapassare per accedere al mondo della cultura.
Il rapido formarsi di questo atteggiamento non deve però esser considerato il
frutto di una mera scelta intellettuale. Il fatto è che molti dei giovani protagonisti
della nuova cultura erano passati davvero dentro le sconvolgenti vicende degli
ultimi anni di storia. Solo a tener conto dei nomi che piú frequentemente
ricorreranno nelle pagine successive, ricorderemo che Elio Vittorini e Vasco
Pratolini, dopo i giovanili furori fascisti, avevano partecipato attivamente ai
Gruppi d’azione clandestina, rispettivamente a Milano e a Roma; Pavese e Carlo
Levi erano stati al confino per antifascismo; Alba de Céspedes, dopo aver
passato fortunosamente le linee, aveva preso parte con il nome di Corinna alle
trasmissioni de «L’Italia combatte» dalla radio di Bari; Calvino, Fenoglio e
Meneghello erano stati partigiani in montagna; Tobino, Sereni, Rigoni Stern e
tanti altri avevano portato la divisa su vari fronti di guerra; Giaime Pintor,
raffinato intellettuale d’interessi letterari tedeschi, era saltato su una mina,
attraversando le linee tra Napoli e Roma, nel tentativo di raggiungere i resistenti
a nord.
Il carattere «caldo», non «freddo», autentico, non artificiale, dell’impegno,
almeno nei primi anni dopo la liberazione, è comprovato dal fatto che, nel
medesimo periodo, un clima di entusiasmo e di avventura pervade tutto il paese.
È curioso (ma spiegabile): nel ’19-’20, dopo la «guerra vinta», sembrò che
l’Italia l’avesse persa, cosí grandi furono lo sconcerto, il disagio, la confusione;
nel ’45-’48, dopo la «guerra perduta», sembrò che l’Italia l’avesse vinta, cosí

grandi furono le speranze, gli entusiasmi e le attese. Questo stato d’animo non
era del tutto infondato: la lotta contro il fascismo e la riconquista della libertà e
della democrazia avevano dato alla sconfitta militare un segno del tutto
particolare: come del prezzo da pagare – sebbene grave, anzi gravissimo – sulla
strada di un insperato rilancio nazionale e civile.
Circondati da questa atmosfera, intellettuali, artisti e scrittori lavorarono a
lungo e intensamente in quegli anni.
6.1. «Il Politecnico» ed Elio Vittorini.
L’organo piú tempestivo e rappresentativo di questa nuova temperie culturale
fu senza dubbio «Il Politecnico», diretto da Elio Vittorini ed edito da Einaudi. Il
primo numero apparve il 29 settembre 1945: il conflitto in Italia era finito da
appena pochi mesi. Il giornale era settimanale: quattro fogli grandi, elaborati
graficamente da un geniale innovatore, Albe Steiner (che lavorò poi a lungo per
la casa editrice Einaudi). Era venduto in edicola: avrebbe voluto essere un
organo culturale di massa. Dal n. 29 del 1° maggio 1946 si modificò in un
mensile: ne uscirono, con periodicità irregolare, undici numeri. Il periodico
chiuse con il n. 39 nel dicembre 1947.
Il nome «Politecnico» ricordava ovviamente qualcosa. Il riferimento
all’organo pubblicato da Carlo Cattaneo è esplicito (cfr. vol. II, pp. 600-01).
Vuol dire che anche «Il Politecnico» vittoriniano nutre ambizioni piú vaste di
quelle semplicemente letterarie. L’editoriale del direttore sul primo numero
s’intitola – verrebbe voglia di dire: appunto – Una nuova cultura. In esso
Vittorini fissa con estrema chiarezza i termini della questione:
È qualità naturale della cultura di non poter influire sui fatti degli uomini?
Io lo nego. Se quasi mai (salvo in periodi isolati e oggi nell’Urss) la cultura ha potuto
influire sui fatti degli uomini dipende solo dal modo in cui la cultura si è manifestata. Essa ha
predicato, ha insegnato, ha elaborato principî e valori, ha scoperto continenti e costruito
macchine, ma non si è identificata con la società, non ha governato con la società, non ha
condotto eserciti per la società.

La cultura, dunque, secondo Vittorini, dovrebbe «condurre eserciti per la
società»: dovrebbe, insomma, in nome delle proprie ragioni, «prendere il potere»
(l’accenno positivo all’Urss deriva dalle convinzioni comuniste di Vittorini in
quel momento, e avrà breve durata).
In un articolo del 10 novembre 1945, Per una nuova cultura, Vittorini

riprende e precisa tali tematiche:
Questa è la colpa che io faccio alla cultura: di non essere potente come è grande; e
lasciare invece che la sua grandezza venga adoperata da altro che non è lei stessa o che è
contro lei stessa […] E di chi è la colpa, se non della cultura stessa, ch’essa non abbia ancora
saputo avere una tale influenza sugli uomini da trasformare la natura loro? Io appunto
accusavo e accuso la cultura di non aver saputo avere, per il modo in cui si pone la propria
esistenza, quasi nessuna influenza trasformatrice sugli uomini.

Sotto questo disegno culturale flessibile e articolato si muove un complesso di
idee, di preferenze letterarie e di gusto, di curiosità, di esigenze di rinnovamento
e di conoscenza, che hanno una loro specificità e un loro interesse, anche se il
risultato è eterogeneo. La pubblicazione a puntate sulla rivista del romanzo
antifascista Per chi suona la campana di E. Hemingway ha un valore quasi
simbolico: ci si riallaccia cosí all’americanismo vittoriniano e pavesiano del
periodo fascista, di cui la pubblicazione dell’antologia Americana nel 1942
(ristampata nel ’47), a cura dello stesso Vittorini e con prefazione di E. Cecchi,
aveva rappresentato (cfr. supra, cap. IIII , par. 21.3.) una manifestazione originale
di gran successo.
Vivo è anche l’interesse per le manifestazioni dell’arte e della poesia
d’avanguardia: mediatore Franco Fortini (cfr. infra, cap. V , par. 8.4.), il
surrealismo metteva a disposizione della cultura antifascista la sua suggestiva
soluzione dei rapporti tra letteratura e rivoluzione. Nel numero del 1° maggio
1946, in un’intervista resa appunto a Fortini, Éluard pronunciava le affermazioni
famose: «La poesia non è eterna. O meglio, il concetto di poesia sparirà il giorno
nel quale la capacità di ogni uomo sarà liberata. Non vi saranno piú poeti là dove
tutti lo siano»; che cosí bene esprimono il sentimento di una conquista della vita,
di tutta la vita, ai valori di un’utopia estetica radicata nell’umanitarismo. E
Fortini sembrava raccogliere contemporaneamente l’esortazione vittoriniana
della «cultura al potere» e le suggestioni surrealiste, proclamando che La poesia
è libertà (17 novembre 1945).
Una questione del realismo, tanto viva in quegli anni – esplicitamente non si
pone sulle colonne della rivista, o, meglio, viene riassorbita nello spirito
liberamente sperimentale, di cui il Vittorini sa dar prova: la pubblicazione
estremamente elogiativa delle illustrazioni di Guttuso per Addio alle armi di
Hemingway, sembra segnare un momento di sintesi felice o almeno di equilibrio
fra le esigenze della ricerca neorealista già in atto e quelle di una letteratura che

invece di lí a poco sarebbe stata definita «frammentistica», «elementare» ed
«egoistica» (cfr. infra, cap. IV , par. 6.1.).
Sezioni notevoli della rivista son quelle di carattere sociologico e filosofico.
L’Italia del tempo viene passata al vaglio di economisti, finanzieri, politologhi di
prim’ordine. Le «inchieste» del «Politecnico» si raccomandano ancora per la
loro straordinaria probità e precisione. Sull’ultimo numero, il 39, Vasco
Pratolini, amico di vecchia data di Vittorini (come sappiamo), pubblica
un’eccezionale interpretazione della sua città nel suo tempo, Cronache fiorentine
ventesimo secolo, che va letta in contemporanea con le sue «cronache narrative»,
che sono piú o meno di quel medesimo giro di mesi.
Belli anche i saggi del filosofo Giulio Preti, che dall’empirismo e dal
pragmatismo anglosassoni trae argomenti per incidere sul tronco della cultura
italiana, tutta un po’ troppo uniformemente idealistica o marxistico-idealistica.
«Il Politecnico» chiude per difficoltà editoriali, per qualche contrasto interno
alla redazione (mai formalizzata, ma composta essenzialmente da Franco Fortini,
Franco Calamandrei, Giansiro Ferrata), ma soprattutto per una forte divergenza
di vedute insorta fra il suo direttore e autorevoli rappresentanti del gruppo
dirigente comunista, che era in quel momento il suo partito, in modo particolare
Palmiro Togliatti e il letterato e storico Mario Alicata (divenuto poi dirigente di
partito). Chi capisce questo passaggio, è in grado di capire molti altri
avvenimenti culturali che contraddistingueranno quegli anni.
Vittorini è un militante comunista neofita, il quale, come abbiamo visto,
attribuisce alla «cultura» un compito fondamentale nella ricostruzione della
società e nell’orientamento della storia. Sono gli stessi compiti che si possono
ovviamente attribuire alla «politica»: ricostruire la società, cambiare la storia.
Però Vittorini pensa che, pur avendo il medesimo obiettivo, «politica» e
«cultura» si muovano su piani distinti e autonomi. Cosí lo spiega, in una risposta
ai lettori, nel numero di luglio-agosto 1946:
Certo la politica è parte della cultura. E certo la cultura ha sempre un valore anche politico.
L’una, certo, è cultura diventata azione. L’altra ha un valore anche politico nella misura in cui
inclina a diventare azione.
Ma l’una, la politica, agisce in genere sul piano della cronaca. La cultura, invece, non può
non svolgersi all’infuori da ogni legge di tattica e di strategia, sul piano diretto della storia.
Essa cerca la verità e la politica, se volesse dirigerla, non farebbe che tentare di chiuderla
nella parte già trovata della verità.

Questa formulazione non va bene ai dirigenti del Partito comunista, il quale
gode in quel momento di moltissimo ascolto nella platea degli intellettuali
italiani, per l’amplissima partecipazione alla lotta di liberazione e per le
prospettive utopiche, verso le quali la sua azione politica sembra muoversi.
Le obiezioni sono di due tipi: da una parte, si contesta al «Politecnico» un
eccesso di «liberalismo ideologico», che porta a forme di affrettata superficialità
e novità nella scelta (P. Togliatti); dall’altra, si obietta che le preferenze letterarie
espresse dalla rivista (in particolare Hemingway) non rispondono a quei criteri in
base ai quali si può costruire un’arte finalmente messa al servizio dell’«umanità»
(M. Alicata). È già cominciata, dunque, la battaglia in favore di un’«arte di
tendenza», ideologicamente sorvegliata e consapevole, che troverà nel
«realismo» la sua espressione formale privilegiata (cfr. infra, cap. IV , par. 15.1.
sgg.). Al tempo stesso, si pone – in maniera cosí chiara per la prima volta – quel
rapporto «organico» fra intellettuali e partito che tornerà tante volte nei decenni
successivi a caratterizzare la storia della cultura di sinistra in Italia.
Vittorini non ci sta, e dopo qualche altra schermaglia chiude la rivista ed esce
dal Partito comunista. Togliatti ne commenta l’uscita con un articolo sulla rivista
teorica del partito, «Rinascita», dal titolo sardonico e sprezzante: «Vittorini se
n’è ghiuto» e soli ci ha lasciato! Anche su questo versante la «guerra fredda»
incalza, lasciando poco spazio alla libera sperimentazione dei cervelli.
7. Elementi di storia del pensiero italiano post-fascista.
In questi anni dopo la guerra escono di scena alcuni dei capisaldi della cultura
italiana pre-fascista. Ovviamente, Giovanni Gentile e il tentativo da lui compiuto
di ancorare il movimento fascista all’intera tradizione culturale italiana.
Ovviamente tutti quei settori della cultura di destra – dal nazionalismo al
futurismo avanguardistico – che avevano coniugato strettamente le loro sorti con
l’avvento e la fortuna del regime fascista. Meno ovviamente – ma
comprensibilmente – s’attenuano anche l’influenza, e in taluni campi la vera e
propria egemonia, di Benedetto Croce e del suo idealismo liberale. Sembrò a
molti, infatti, che fosse necessario opporgli una diversa opzione, fondata sulla
concretezza e la materialità della storia, di cui il marxismo in quel momento
rappresentava indubbiamente la componente fondamentale.
Sulla natura e i caratteri del marxismo da scegliere si aprí tuttavia da subito
una vivace discussione, che arrivò a influenzare campi come la letteratura e la

critica letteraria. Da una parte, ci si rifece prevalentemente alla versione
«indigena» originaria del marxismo, e cioè il gruppo di Antonio Labriola e dei
suoi primi seguaci (cfr. supra, cap. I , par. 16.2.). Dall’altra, ebbe un’influenza
rapida ed enorme la pubblicazione delle opere di Antonio Gramsci.
7.1. Antonio Gramsci e i «Quaderni dal carcere».
Come abbiamo altrove ricordato (cfr. supra, cap. III , par. 13.1.), Antonio
Gramsci aveva trascorso molti anni nelle carceri fasciste, in seguito a una
condanna a vent’anni del Tribunale speciale. A partire dal momento in cui
approdò a quelle di Turi, in Puglia, gli fu consentito di studiare e scrivere. Sulla
base di un preciso programma di lavoro, sostanzialmente fissato fin dall’inizio, il
dirigente comunista elabora una fitta serie di note, che egli dichiara di voler
pensare «für ewig» (espressione tedesca, che sta a significare «per l’eternità»,
ossia fuori della contingenza della lotta politica immediata: vantaggi della
riflessione carceraria). Ne risultarono trentatre quaderni, che vennero affidati alla
cognata russa Tatiana (Tania), che lo aveva assistito amorevolmente durante la
detenzione. I manoscritti arrivano nel 1937 a Mosca, nelle mani di Palmiro
Togliatti, il quale ne intuisce subito l’importanza. Gli anni successivi vedono lo
svolgimento di avvenimenti non irrilevanti come la guerra civile spagnola, la
seconda guerra mondiale e la Resistenza. I manoscritti, gelosamente custoditi,
tuttavia non si smarriscono.
All’indomani della Liberazione Palmiro Togliatti ne progetta la
pubblicazione. Non c’è dubbio che il segretario del Partito comunista colga a
pieno l’elemento di originalità presente nel pensiero gramsciano, cosí diverso
dalla rozza ripetitività del marxismo d’impronta staliniana. Pubblicarli avrebbe
significato ancorare l’elaborazione teorica del comunismo italiano a una fonte
marxista sua propria, contraddistinta da fitti e profondi legami con la tradizione
culturale nazionale. Ciò che in fondo era mancato alle esperienze del pensiero
socialistico-marxista del periodo pre-fascista, accentuandone le debolezze.
Allo scopo di renderne piú facile e sistematica la lettura, i pensieri vengono
raggruppati tematicamente e appaiono in sei volumi (dopo il primo che contiene
le intense Lettere dal carcere, 1947), seguendo questo ordine: Il materialismo
storico e la filosofia di Benedetto Croce (1948); Gli intellettuali e
l’organizzazione della cultura (1949); Il Risorgimento (1949); Note sul
Machiavelli, sulla politica e sullo Stato moderno (1949); Letteratura e vita
nazionale (1950); Passato e presente (1951).

L’edizione, apparsa presso Einaudi, è da ritenersi sostanzialmente corretta (vi
furono censurate solo alcune parti critiche nei confronti della politica staliniana:
pur essendo in carcere, Gramsci ebbe su questo punto vivaci discussioni con i
suoi stessi compagni, il che ne aumentò l’isolamento). Dalla massa sterminata di
appunti, note, interpretazioni, cercheremo d’isolare quanto serve di piú al nostro
punto di vista.
C’è chi ha scritto che nel Gramsci del carcere c’è «un costante assillo di
partire dall’esperienza di una grande sconfitta per cercarne le ragioni, per
scoprire le insufficienze di uno schema di rappresentazione della realtà rivelatosi
inadeguato, per congetturarne i mutamenti di posizione necessari» (P. Spriano).
Ci pare che in questo modo si metta giustamente l’accento sull’aspetto decisivo
della questione e ci si ponga sulla strada buona per individuare esattamente
l’ottica gramsciana dei Quaderni. Non c’è, infatti, soltanto il problema di capire
che cosa Gramsci studi nei Quaderni, ma perché lo studi, mosso da quali
preoccupazioni, per arrivare a quali fini.
Qui si sovrappongono la sua condizione di recluso, che lo pone con la
violenza sulla strada del ripensamento e della riflessione, staccandolo dal suo
ruolo di dirigente politico impegnato giorno per giorno, e un movimento storico
di enorme portata, che egli cerca di cogliere tempestivamente. Dai Consigli
operai (cfr. supra, cap. III , par. 13.2.) al carcere non c’è soltanto una differenza
di condizione personale, e neanche, semplicemente, una diversità di reazioni
nell’uomo politico, per il quale, ora, il partito è il luogo fondamentale di
organizzazione della classe operaia. C’è anche, di nuovo, il fascismo in Italia e,
piú in generale, una modificazione delle condizioni della lotta rivoluzionaria al
livello internazionale, che imponeva un serio, profondo ripensamento della
strategia. Per usare le parole di Gramsci, i Quaderni potrebbero essere definiti il
manuale teorico approntato da un dirigente rivoluzionario per la propria
organizzazione, nel momento in cui essa si apprestava a passare da una fase di
guerra manovrata a una fase di guerra di posizione e aveva bisogno perciò di
rivedere alcuni dei canoni fondamentali del proprio comportamento.
In questa prospettiva l’intento di assumere un punto di vista «disinteressato»
s’allarga a dismisura, senza perdere una sua specificità. Senza uscire dal campo
che qui è nostro, si vede bene che Gramsci si mette di fronte all’intera storia
della cultura italiana post-unitaria, filtrandola attraverso un minuzioso lavoro
d’analisi. Ma due sono i punti su cui l’attenzione piú si concentra: capire i
caratteri, i connotati storici, le radici di classe della cultura borghese nella sua
manifestazione piú avanzata, che a suo giudizio era stata il crocianesimo;

restituire alla classe operaia e al suo partito una capacità di creazione culturale
autonoma, che li sottragga all’egemonia borghese e consenta loro di realizzare il
rapporto, mai in precedenza stabilito su base di massa, con gli intellettuali. In
quest’opera di approfondimento Gramsci fa propria una quantità notevole di
concetti e di posizioni della cultura borghese, che egli pure critica.
Nel suo pensiero sono presenti Sorel, Mosca e Pareto; il concetto di
«rivoluzione intellettuale e morale», che poteva provenirgli da De Sanctis come
da Croce come dal Gentile pre-fascista come, da ultimo, da Piero Gobetti (cfr.
supra, cap. III , par. 13.1.); la figura del «centauro machiavelliano», ripresa da
Croce; il concetto di «egemonia», che in parte veniva da Croce in parte da Lenin.
Insomma, anche se il suo pensiero diventa visibile solo fra il ’47 e il ’50, quando
invece Gramsci lo elabora è soprattutto l’Italia pre-fascista, con i suoi nodi
irrisolti e le sue contraddizioni, che gli sta davanti agli occhi e che egli intende
rivisitare da cima a fondo e sottoporre a critica. Ripartire da Croce significò per
lui ripercorrere la strada che Antonio Labriola aveva già percorso da Hegel a
Marx (passando eventualmente per quella sorta di idealista pratico e militante
che era stato Francesco De Sanctis). Nasce cosí, e s’impone nella cultura italiana
di quegli anni, la linea De Sanctis–Labriola–Gramsci, destinata a dominare il
campo per almeno un altro decennio.
Veniamo a ragionamenti piú vicini a noi. I due nodi teorici gramsciani, su cui
occorre portare a questo punto tutta l’attenzione, sono i seguenti: l’affermazione,
innanzi tutto, che per giungere a una giusta analisi delle forze che operano in un
determinato periodo storico, occorre stabilire esattamente la maturità
complessiva di quella formazione storico-sociale e il grado in essa raggiunto
dall’antagonismo tra forze che sviluppano il nuovo e forze che conservano il
vecchio («Nessuna società si pone compiti per la cui soluzione non esistano già
le condizioni necessarie e sufficienti o che siano almeno in via di apparizione e
di sviluppo [...] nessuna società si dissolve e può essere sostituita se prima non
ha svolto tutte le forme di vita che sono implicite nei suoi rapporti»);
l’affermazione, in secondo luogo, che i grandi contrasti materiali prendono
forma e divengono politicamente coscienti quando vengono portati sul terreno
delle ideologie («[la filosofia della prassi, ossia il marxismo] afferma
esplicitamente che gli uomini prendono conoscenza della loro posizione sociale
e quindi dei loro compiti sul terreno delle ideologie, ciò che non è piccola
affermazione di realtà»). Se si confrontano e collegano queste due affermazioni,
se ne deve concludere che, secondo Gramsci – in questo molto vicino allo spirito

dei testi marxiani da lui prediletti – una società può essere profondamente
trasformata, solo se in essa siano state già poste tutte le condizioni, oggettive e
soggettive, del suo superamento.
Per questo nel ragionamento gramsciano svolse una funzione tanto
importante il «ceto intellettuale» nella formazione del «blocco storico». Esso,
infatti, ne rappresenta l’«armatura flessibile», l’elemento che può coordinare e
governare tutto il resto (anche i politici, beninteso, sono in questa chiave
intellettuali).
Inserito all’interno di un blocco storico, il gruppo intellettuale, infatti, può
trovare la strada per stabilire una corretta connessione tra l’attività conoscitiva,
che è la sua funzione specifica, e lo sviluppo della società, nel rapporto con le
forze economiche e sociali che esso rappresenta. Se non c’è – e nelle vecchie
formazioni socialiste pre-fasciste non c’era stato – il blocco storico non si forma,
oppure va rapidamente verso la dissoluzione o la sconfitta.
È «organico» quell’intellettuale che si lega in maniera profonda ai destini di
una certa classe. Il termine di «organicità» non sta a significare dunque un
apprezzamento di valore, ma semplicemente misura sul piano obiettivo «la piú o
meno stretta connessione “di un gruppo intellettuale” con un gruppo sociale
fondamentale» (come lui stesso scrisse).
Il partito – nel linguaggio machiavelliano da lui frequentemente adottato – è il
Principe. Il rapporto fra teoria e prassi – che gli intellettuali del primo
quindicennio del secolo avevano vanamente cercato in una serie di combinazioni
illusorie – è ricomposto e reso operante nella dialettica che s’instaura fra
l’intellettuale militante e la grande organizzazione, che è per lui la forma
concreta (ormai al di là del «consiliarismo» giovanile), il luogo deputato del
rapporto e della mediazione con le masse.
Nella storia d’Italia, invece – e questo è un aspetto del pensiero gramsciano
che andrebbe approfondito – l’intellettuale raramente s’era legato, con questo
rapporto dialettico e fecondo, con una delle classi in lotta. Aveva sempre
preferito – almeno dall’Umanesimo in poi – coltivare il mito della propria
autonomia e autosufficienza e mirare piú in alto dei confini nazionali. Il
«cosmopolitismo» aveva contraddistinto la tipica figura dell’«umanista» italiano,
rendendolo debole e alla fin fine succube del potere di volta in volta dominante
(«intellettuale cortigiano»).
Solo il legame con una prospettiva «nazional-popolare» avrebbe potuto ridare
vitalità al ceto intellettuale italiano. Suggestioni desanctisiane e, sullo sfondo
(con citazioni quasi esplicite dai testi), giobertiane (cfr. infra, cap. V , par. 1.-3.)

nutrivano il generoso tentativo di Antonio Gramsci di conferire una sorta di
legittimità nazionale alla lotta per il socialismo, che la classe operaia avrebbe
dovuto condurre anche in Italia (quando le condizioni politiche generali,
ovviamente, lo avessero consentito). Darei per scontato che Gramsci, fra
l’abbattimento del fascismo e l’edificazione di una società socialista, prevedesse
una fase di preparazione e di avvicinamento, una sorta di democrazia
«avanzata», cui avrebbe dovuto dar inizio una vera e propria Costituente.
Il «gramscianesimo» – ovvero l’ideologia ricavata dai suoi scritti da fin
troppo pedestri interpreti – domina a lungo il campo della cultura comunista
ufficiale e da qui, in conseguenza dei fitti rapporti intrattenuti in questa fase con
intellettuali, artisti e scrittori, si depone sull’intera cultura italiana del tempo. Ne
rileveremo le tracce, quando sarà il caso, anche nella produzione creativa di
quegli anni.
7.2. Il pensiero liberaldemocratico.
Un altro nodo d’interessi e posizioni vitali si raccoglie nella tendenza
politico-intellettuale che, con qualche approssimazione, si potrebbe definire
«liberaldemocratica».
Vi confluiscono esperienze e suggestioni di diversa origine: l’insegnamento
ancora operante di Benedetto Croce; la tradizione piú recente di «Giustizia e
Libertà» e del cosiddetto «azionismo»; il «liberal-socialismo» di Carlo Rosselli e
Guido Calogero.
La tendenza assunse politicamente diverse sfumature: da un liberalismo
fortemente conservatore (alleato sul piano parlamentare della Democrazia
cristiana) a un liberalismo di sinistra, con simpatie piú radicali. Di questa ultima
tendenza fu organo «Il Mondo», settimanale di politica e letteratura, fondato e
diretto a Roma da Mario Pannunzio (1910-68, questa serie si chiuse nel 1966).
Tra le personalità politico-culturali della vecchia generazione – da Luigi
Einaudi a Gaetano Salvemini allo stesso Croce – comincia a farsi strada in
quegli anni uno studioso piú giovane, che assumerà nei decenni successivi un
ruolo sempre piú rilevante nella costruzione di una posizione autenticamente
liberale, attenta però ai problemi del socialismo e della democrazia: Norberto
Bobbio (1909-2004).
In una serie di saggi apparsi fra il 1951 e il 1955 (e raccolti poi in volume nel
1955 col titolo, di per sé significativo, di Politica e cultura), egli ragiona, per
l’appunto, sulle nuove condizioni di una cultura liberale nell’Italia della

ricostruzione e antepone preliminarmente la strada del dialogo a quella della
contrapposizione e del conflitto.
Ne nasce una discussione con Palmiro Togliatti e con il filosofo comunista
Galvano della Volpe proprio sul tema che poi avrebbe dato il titolo al libro (e
che, appena qualche anno prima, come ricorderete, aveva costituito il terreno
della contrapposizione e del conflitto tra comunisti «ufficiali» ed Elio Vittorini).
Accantonando – perché nel contesto di questo discorso meno significative, e
in qualche modo intuibili per altri versi – le posizioni di Togliatti e Della Volpe,
direi che il ragionamento svolto da Bobbio in quella sede contribuisce
perfettamente a definire il clima culturale di quegli anni, con qualche eloquente
ricaduta anche nel campo della riflessione letteraria: per questo ci soffermeremo
un istante sulle sue principali motivazioni.
La maggior preoccupazione di Bobbio – liberale, sí, ma capace di vedere
chiaramente la crisi storica del liberalismo, non meno che le difficoltà del
comunismo – consiste nel saggiare fino a che punto l’ideologia comunista possa
risultare in grado di accogliere alcuni postulati fondamentali del liberalismo.
Bobbio inizia chiedendosi se sia sostenibile l’identificazione dei due concetti
di Stato e dittatura, secondo lo spirito di talune classiche affermazioni leniniste
(è evidente che, dietro molte di queste argomentazioni, s’intravede la
«questione» Unione Sovietica, dove il problema si poneva in forma
drammaticamente pratica, e non teorica). Attraverso una serie di distinzioni, egli
arriva a chiarire che, se per dittatura non s’intende il primato politico di una
classe sull’altra (nel qual caso, però, egli propone di sostituirle il termine
gramsciano di «egemonia», e l’osservazione, seppure marginale nel contesto, ci
pare di grande interesse), esiste una nozione propria di dittatura come governo
dispotico, che nessun partito operaio dovrebbe essere disposto ad accettare. Si
tratta dunque, secondo lui, di stabilire un rapporto corretto fra liberalismo,
democrazia e comunismo. Se si vedono questi tre ordini in contrapposizione fra
loro si va incontro ai piú gravi rischi. Invece «le istituzioni democratiche (prime
fra tutte il suffragio universale e la rappresentanza politica) sono […] un
correttivo, un’integrazione, un perfezionamento delle istituzioni liberali; non ne
sono né una sostituzione, né un superamento».
Egualmente, se pure si vuole intendere dal punto di vista socialista il concetto
di libertà (come potenza) distinto da quello liberale (come contrapposto alla
limitazione) e da quello democratico (come contrapposto alla costrizione),
questo non significherà che il concetto socialista di libertà sia antitetico a quello
liberale e a quello democratico, e sarà vano persino discutere su quale fra essi sia

il migliore, perché l’ideale è che tutti siano presenti e si contemperino a vicenda.
O, come Bobbio dice con una bella espressione, in cui s’avverte il lettore acuto
di Pareto e di Croce (ma magari anche di Gramsci), «il problema politico che gli
uomini ragionevoli si sono sempre posti, non è quello di attuare il regno della
piú dura violenza per salire a quello della piú pura libertà, bensí quello di
contemperare libertà e violenza in una determinata situazione storica».
Per tornare alla preoccupazione iniziale, Bobbio si chiede se il comunismo,
partendo dalla sua stessa concezione, per cui «la forma di reggimento non ha un
carattere finale, ma strumentale», non sia disposto ad accettare l’idea che la
forma di reggimento liberale non debba essere considerata necessariamente
adatta solo allo Stato borghese, ma venga considerata come quell’insieme di
misure, di principî (ad esempio, la separazione dei poteri), di strumenti giuridici,
che serve a impedire che uno Stato, qualsiasi Stato, tenda a diventare una
dittatura nel senso di governo dispotico. Nel qual caso, niente impedirebbe che
un governo comunista facesse propri questi principî della civiltà liberale, «di cui
il comunismo è certamente figlio, se pur non ancora a pieno diritto l’erede».
La proposta di Bobbio si potrebbe forse definire vagamente utopica (non
sarebbe passato un anno dall’uscita del libro che la Storia si sarebbe incaricata di
dare una risposta alla questione da lui posta, con il suo linguaggio
inequivocabilmente piú chiaro e piú duro di qualsiasi altro). Contribuisce però
fortemente a definire il clima nuovo di quegli anni, in cui comunismo e
liberalismo, invece di contrapporsi violentemente, potevano cercarsi e
confrontarsi in una comune, fervida ricerca della verità e comprensione della
realtà.
La stessa fervida ricerca della verità e comprensione della realtà, che
animeranno, con esiti variamente positivi, la ricerca letteraria e artistica di quegli
anni.
8. Il neorealismo.
Il neorealismo può essere considerato il frutto legittimo di questa intensa
stagione di revisioni, ripensamenti, speranze e… illusioni.
Facciamo subito alcune osservazioni. Il neorealismo è un movimento che
invade e riguarda tutti i campi dell’espressione artistica: la letteratura, le arti
figurative, il cinema (forse sarebbe il caso di dire: soprattutto il cinema). Quando
accadono fenomeni del genere, significa che c’è una spinta interiore, vasta e
all’origine indifferenziata. Si potrebbe dire che per tutti vale la stessa

giustificazione: l’impegno, la rivolta contro l’«indifferentismo» proprio, per
scelta o per necessità, degli artisti del periodo fascista, richiedono che l’occhio
dell’osservatore sia rivolto al reale e cerchi di conoscerlo, rappresentarlo e farlo
conoscere.
Per fare alcuni nomi, che localizzano e specificano questa fenomenologia di
carattere generale. Nel campo del cinema: Roberto Rossellini (1906-77), Vittorio
De Sica (1901-74), Luchino Visconti (1906-76) (ma poi, accanto a loro,
Giuseppe De Santis, Renato Castellani, Carlo Lizzani, Francesco Rosi). Nel
campo delle arti figurative: innanzi tutto, Renato Guttuso (1912-87); poi,
Leoncillo, Giulio Turcato, Giuseppe Migneco. A far da tramite fra letteratura e
cinema un personaggio estroso e geniale come Cesare Zavattini (1902-89),
autore di libri come Parliamo tanto di me (1931), I poveri sono matti (1935) e
co-autore, in un certo senso, dei film diretti da Vittorio De Sica, tanto forte è il
peso delle sue incantevoli sceneggiature nella loro realizzazione e fisionomia.
La seconda osservazione è che appare sorprendente la straordinaria rapidità
con cui letteratura, arti e cinema si «ricollocano» subito dopo la Liberazione.
Come vedremo facendo una cernita delle date, si potrebbe dire addirittura che la
parte piú autentica e creativa del neorealismo si affolla – letteralmente si affolla
– nei cinque-sei anni che vanno dal 1945 al 1950. Segno, questo, che il
fenomeno esplode in quel momento, ma era stato preparato da tempo.
Di questa preparazione (o meglio: di queste preparazioni) noi abbiamo
segnalato le tappe cammin facendo. Molti prendono come punto di partenza di
questo percorso addirittura Gli indifferenti di Moravia e Gente in Aspromonte di
Alvaro. Noi preferiremmo guardare a quegli anni di snodo tra fascismo ed eventi
bellici, sui quali ci siamo soffermati davvero a lungo: il regionalismo pavesiano;
la riscoperta di Verga (a cui anche il cinema tributerà un omaggio importante, La
terra trema [1948], tratto dai Malavoglia, di Luchino Visconti); il
«cronachismo» toscano di Pratolini e Bilenchi; la riscoperta del «gruppo»
femminile identitario da parte di Alba de Céspedes; il realismo «minimalistico»
e dolente del napoletano Carlo Bernari. Anche le poesie di Lavorare stanca
fanno parte a pieno titolo di questa storia. La resa dei conti con l’ormai aborrito
«formalismo» anni ’30 – non priva, come vedremo, di aspetti ingiusti ed
eccessivi – era dunque preparata, direi, piú che da svolte decise e impetuose, da
un lento processo di stratificazione.
Infine. Appare abbastanza evidente che l’impostazione neorealistica implica
anche un mutamento delle strutture formali e stilistiche: aderire al reale si può,
se si hanno gli strumenti per farlo. È stato osservato che in questo periodo si

manifesta una forte interferenza fra produzione letteraria e campi semantici orali,
o comunque non immediatamente letterari, come i giornali e i resoconti
partigiani, le memorie della guerra e della Resistenza, ecc. (M. Corti). Questa
interferenza si manifesta piú debolmente negli scrittori già «formati»: Pratolini,
Vittorini, Levi, Moravia. In tutti, però, c’è un’eco della lingua che in Italia si
parla in quegli anni (si pensi ai lunghi dialoghi delle Cronache pratoliniane, ai
racconti fatti dalla Ciociara moraviana, ai duri inserti di parlato nei romanzi
pavesiani). Ma, naturalmente, le contaminazioni sono maggiori in quegli scrittori
che raccontano piú da vicino le loro storie di vita (Meneghello, Rigoni Stern, il
primo Calvino). E sono massime nel cinema, dove «parlato» e «dialetto» sono
praticamente sovrani (imponendo di fatto una dittatura del «romano» e delle
parlate meridionali, che durerà almeno vent’anni). Una nuova «questione della
lingua» sembrerebbe addirittura alle porte (cfr. infra, cap. IV , par. 14.2. sgg.;
inoltre, la scheda linguistica del cap.v precedente il par. 15.3.8).
Inquadrato il fenomeno, non si può fare a meno di rimanere stupiti di fronte
all’estrema ricchezza e varietà di toni che esso presenta. Il fervore delle
iniziative e delle proposte, l’accumulo delle opere, l’intreccio profondo tra le
diverse arti consentono di parlare con sufficiente precisione di un’età
neorealistica, che ha le sue radici negli anni ’30, i suoi archetipi durante la guerra
(Conversazione in Sicilia di Vittorini nel ’41; Ossessione di Visconti e
Crocifissione di Guttuso nel 1942) e la sua piena fioritura dal 1945 fino (un poco
stentatamente) ai primissimi anni ’50: con i disegni del Gott mit uns di Guttuso
in testa, e poi nel 1945 Uomini e no (Vittorini), Cristo si è fermato a Eboli
(Levi), Il quartiere (Pratolini), Roma città aperta e Paisà (Rossellini), Sciuscià
(De Sica); nel 1946 Germania anno zero (Rossellini); nel 1947 La romana
(Moravia), Cronaca familiare e Cronache di poveri amanti (Pratolini), La casa
in collina e Il compagno (Pavese), Caccia tragica (De Santis); nel 1948 La terra
trema (Visconti), Ladri di biciclette (De Sica); nel 1949 Un eroe del nostro
tempo (Pratolini), Le donne di Messina (Vittorini), Speranzella (Bernari); nel
1950 Le terre del Sacramento (Jovine), La luna e i falò (Pavese), Gesú fate luce
(Rea); nel 1951 Miracolo a Milano (De Sica), Bellissima (Visconti), Il
conformista (Moravia); nel 1952 Umberto D (De Sica), Vesuvio e pane
(Bernari). A questa data l’esperienza – a parte gli attacchi venutile soprattutto in
campo cinematografico proprio dall’intolleranza dei governanti – comincia a
esaurirsi, se non altro perché forme nuove di ricerca tendono a sostituirsi ad essa:
del 1951 è quell’esempio insigne di «controrealismo» che è Due soldi di

speranza di Castellani; nel 1952 comincia la sua carriera Federico Fellini con Lo
sceicco bianco, continuata con I vitelloni l’anno successivo; nel campo della
letteratura, è del 1952 Il visconte dimezzato, con cui Calvino inizia la sua ironica
dissacrazione dei miti correnti; fra il 1951 e il 1955 Pasolini scrive le prime
poesie delle Ceneri di Gramsci, che rappresentano un ripensamento ma anche
un’interna dissoluzione della poetica neorealistica; pure del 1952 è il romanzo
Fausto e Anna di Cassola, che anche lui prende parte, a modo suo, al processo di
dissoluzione dello spirito e delle forme del neorealismo, pur facendo mostra
(come accadde ad altri) di continuarlo.
8.1. Poetica e idee del neorealismo.
Molti si sono provati a individuare con maggiore precisione i connotati di una
poetica del neorealismo italiano, arrivando però sempre a conclusioni deludenti.
Già allora, in un’Inchiesta sul neorealismo, promossa e diretta da Carlo Bo
(1951), la difficoltà di una definizione unitaria emergeva dalle risposte di alcuni
dei piú autorevoli interpreti e testimoni del fenomeno.
Secondo Vittorini:
In sostanza tu hai tanti neorealismi quanti sono i principali narratori mentre l’inclinazione
innegabile dei piú giovani a farne una cosa sola non ha ancora dato frutti tali da permetterci di
considerare l’opera dei primi alla luce di quella dei secondi.

Moravia sosteneva:
Ci sembra che il neorealismo possa chiamarsi una scuola o corrente unitaria soltanto a
patto di restringere il significato ad un ritorno alla credenza in una realtà obiettiva, esistente
all’infuori dello scrittore. Altrimenti non si può definire scuola o corrente un gruppo di
scrittori di origini tanto diverse e di qualità cosí varie.

Adriano Seroni:
Quanto al neorealismo, io non parlerei ancora di scuola (dov’è il caposcuola?), ma di
movimento, di tendenza, forse meglio, o, se preferisci, di esigenza nata dal tempo. Non sono
stati i nostri narratori a inventare la formula (ché davvero sarebbe formula); è stata l’epoca
nella quale vivono o sono vissuti a determinare la tendenza.

Natalino Sapegno:

Si dovrà dire […] che l’ambizione neorealistica nella letteratura del dopoguerra è stata
soprattutto un’esigenza, l’espressione di una crisi sorta in un ambiente di forte tensione
politica, per cui si acuiva nei letterati migliori la coscienza della disperata solitudine in cui si
erano sviluppate le loro esperienze precedenti. In questi limiti è stata anche un’avventura
proficua, nel senso di una maggiore apertura, di una maggiore novità di argomenti e di
strumenti espressivi: ma essa si è esaurita per lo piú nella ricerca di una piú ricca e concreta
tematica e in una congerie di tentativi tecnici, senza riuscire mai a quel completo
capovolgimento di prospettive e di posizioni che, nella sua sostanza piú intima, presupponeva.

La tendenza, come si nota, predominante, a veder prevalere nel fenomeno le
individualità sull’insieme non dovrebbe tuttavia impedire di cogliere l’estrema
ricchezza del fenomeno, derivante proprio dal temporaneo convergere di tante
individualità diverse su alcune preoccupazioni comuni – diciamo cosí – d’ordine
etico-politico (l’arte impegnata civilmente, al servizio del progresso e talvolta
del popolo, ecc.). oltretutto, non bisogna dimenticare che il neorealismo
(soprattutto quello cinematografico) rappresenta l’ultima tendenza artisticoletteraria italiana destinata a colpire e influenzare positivamente le altre culture
europee e internazionali. Non si può non sottolineare dunque, e apprezzare, il
nocciolo di verità e fantasia, congiunte insieme, che lo contraddistingueva.
In ogni caso, attireremo ora l’attenzione su alcune di quelle individualità che
compongono il quadro e lo rendono ricco, distinguendo per quanto è possibile
fra «scrittori intellettuali» (Vittorini, Levi, Moravia, Pavese) e «scrittori puri»
(Pratolini, Bernani, Rea).
8.2. Elio Vittorini.
Il Vittorini degli «astratti furori» di Conversazione in Sicilia (cfr. supra, cap.
III , par. 21.2-21.3.) non si ripete, o si ripete con difficoltà, nel dopoguerra.
Uomini e no (1945) è un romanzo della Resistenza. Narra la storia di un capo
partigiano in una Milano illividita dalla paura e dalle stragi. Ma l’impasto di
lirismo e documentarismo, che s’era esaltato nella riscoperta dell’isola natia, ora
slitta su quella materia bruciante e approda senza convinzione alla strozzatura
finale (il partigiano aspetta di chiudere i conti con la vita e con se stesso come un
eroe decadente un po’ risaputo).
Effetti non molto migliori Vittorini raggiunge negli altri due romanzi di
questo periodo, Il Sempione strizza l’occhio al Fréjus (1947) e Le donne di

Messina (1949).
Personaggio – come abbiamo visto ormai piú volte – d’intelligenza
estremamente acuta e innovativa, darà migliore prova di sé come organizzatore
di cultura e consulente editoriale. Una storia della giovane letteratura italiana di
quel periodo sarebbe impossibile senza tener conto della collana dei «Gettoni»
da lui curata per l’editore Einaudi agli inizi degli anni ’50, dove esordiranno
giovani di sicuro avvenire (Calvino, Fenoglio, Cassola, Ortese, Ottieri, Testori,
ecc., vi fecero le loro prime prove). Nel 1957 pubblicò Diario in pubblico, una
sorta di antologia ragionata e commentata delle sue uscite letterarie e polemiche,
in sostanza un’autobiografia intellettuale di prim’ordine. Nel 1959, iniziando a
dirigere con il giovane Calvino la rivista «Il Menabò», contribuiva a inaugurare
una nuova stagione delle nostre lettere.
8.3. Carlo Levi.
Era un medico torinese (1902-75), che s’era formato nel gruppo gobettiano e
aveva svolto attività antifascista vicino a «Giustizia e Libertà». Trascorse gli
anni 1935-36 al confino in un paesino della Lucania. Dopo la guerra fu senatore,
eletto come indipendente nelle liste del Partito comunista. Svolse un’intensa
attività di pittore, d’orientamento decisamente neorealista.
8.3.1. «Paura della libertà». Alla base della sua opera narrativa maggiore, il
Cristo, si collocano alcune idee basilari, che sono: il fascino del primitivo (con
forti componenti etnografiche); la critica della piccola borghesia e dei suoi miti;
l’antistatalismo spinto, ossia un’idea comunitaria, che poggia le sue fondamenta
sulle parti basse della società. In un singolare libro saggistico, Paura della
libertà, scritto in esilio in Francia nel 1939, pubblicato nel ’46 (lo avrà letto
Moravia, prima di scrivere il suo Uomo come fine?), troviamo queste
affermazioni:
Sorti dalla massa, e creatori di massa, gli dèi della guerra, della città, della macchina,
dell’organizzazione, non sono che aspetti particolari, attributi e espressioni singole di un
maggiore iddio, che solo nasce dalla massa e vive della massa, l’idolo dello Stato. Massa è
ripetizione infinita, infinita uniformità, infinita impossibilità di rapporti, assoluta impossibilità
di stato – ed insieme spavento sacro di questa immensa impotenza e bisogno irresistibile di
determinazione e della irraggiungibile libertà. Dove si istituiscono i rapporti umani, la massa
finisce, e nasce l’uomo, e lo Stato. Ma dove la massa permane col suo peso vago e il suo
mortale spavento, una religione protettrice e salvatrice sostituisce all’impossibile Stato un suo

simbolo divino – e fa della stessa massa, inesistente e angosciosa, un idolo che la nasconde e
la rappresenta. La divinità della massa e quella dello Stato coincidono: i due idoli hanno lo
stesso aspetto: la totalità. Il terrore della passività assoluta e indistinta, e il terrore della libertà,
generano, da parti opposte, la stessa religione: lo Stato di massa.

Trovo questa sottolineatura del ruolo giocato dal «terrore della libertà» nella
costruzione dello «Stato di massa», che è, mutatis mutandis, nient’altro che lo
«Stato totalitario», una delle critiche piú forti alla storia dell’Europa
contemporanea, mossa da un antifascista che, forse non a caso, non era mai stato
fascista, neanche da giovane (e neanche di sinistra).
8.3.2. «Cristo si è fermato a Eboli». Il Cristo (scritto fra il 1943 e il ’44, e
pubblicato, come abbiamo già detto, nel ’45) è il resoconto – ma molto
immaginoso, molto trasfigurato – del suo soggiorno al confino in Lucania. Eboli,
sulla costa, è come la porta a quel mondo contadino misterioso che ne costituisce
la parte piú consistente e significativa: Cristo, simbolo della civiltà e della storia,
non penetra oltre quella porta, vi si arresta a ridosso. Al di là c’è un «altro
mondo».
– Noi non siamo cristiani – essi [i contadini lucani] dicono – Cristo si è fermato a Eboli.
Cristiano vuol dire, nel loro linguaggio, uomo: e la frase proverbiale che ho sentito tante volte
ripetere nelle loro bocche, non è forse nulla piú che l’espressione di uno sconsolato complesso
d’inferiorità. Noi non siamo cristiani, non siamo uomini, non siamo considerati come uomini,
ma bestie, bestie da soma, e ancora meno delle bestie, i fruschi, i frusculicchi, che vivono la
loro libera vita diabolica o angelica, perché noi dobbiamo invece subire il mondo dei cristiani,
che sono di là dall’orizzonte, e sopportarne il peso e il confronto. Ma la frase ha un senso
molto piú profondo, che, come sempre, nei modi simbolici, è quello letterale. Cristo si è
davvero fermato ad Eboli, dove la strada e il treno abbandonano la costa di Salerno e il mare,
e si addentrano nelle desolate terre di Lucania. Cristo non è mai arrivato qui, né la speranza,
né il legame tra le cause e gli effetti, la ragione e la Storia.

Anche Levi, dunque, giudica la realtà secondo gli schemi semimitici
dell’Uomo e della Storia; anche Levi ha come punti di riferimento costanti e
come criteri di giudizio le opinioni generali, formate in un ambiente intellettuale
di tradizione schiettamente borghese. Ma l’Uomo, a cui guarda, e la Storia
secondo cui giudica, non restano opinioni generali, volontaristiche affermazioni
di verità. Egli non esce dal campo del mito, anzi, per lui la realtà descritta tende

sempre a diventare anch’essa mito, simbolo di una condizione permanente
dell’Uomo. Ma, come accade talvolta, il mito s’incarna in lui in una figura
concreta, la polemica si svolge in una dimensione di dolorosa terrestrità: l’Uomo
si cala nel miserabile contadino meridionale e assume le sue forme di essere
primitivo, fuori della storia, fuori del flusso ininterrotto ma in fondo superficiale
delle conquiste e delle guerre; la lotta per un mondo migliore, che costituisce
generalmente l’ingenua matrice di ogni posizione progressista è sfiorata e messa
in crisi dalla miriade di dubbi (ma anche dalle fascinazioni e dalle suggestioni),
che sorgono nell’intelligente osservatore, quando si mette a contemplare le ferite
e le cancrene di una millenaria arretratezza.
Carlo Levi ha scritto anche una gustosa, divertente ricostruzione degli
ambienti e delle vicende politici e intellettuali a Roma nell’immediato
dopoguerra (L’orologio, 1950), e alcuni interessanti resoconti di viaggio (Le
parole sono pietre, 1955; Il futuro ha un cuore antico, 1956, ecc.).
8.4. Alberto Moravia.
In questa fase Alberto Moravia s’avvia ad essere il grande scrittore italiano
molto quotato sul piano internazionale che siamo stati abituati a considerare per
vari decenni. Nel 1953 fonda con Alberto Carocci (a loro si uní successivamente
Pier Paolo Pasolini) la rivista «Nuovi Argomenti», che fu libera palestra di
discussioni e ricerche (per un certo periodo pubblicò inchieste di grande
interesse).
La fortuna del narratore ha forse messo troppo in ombra le sue idee, che
soprattutto allora furono di prim’ordine (e senza le quali è impossibile anche
cogliere il senso delle sue principali operazioni narrative). In modo particolare,
colpisce il suo posizionarsi, proprio in quegli anni, in un ambito che definirei
libertario e radicaleggiante.
8.4.1. «L’uomo come fine». In un densissimo saggio, pubblicato nel ’54 su
«Nuovi Argomenti», ma scritto, secondo quanto afferma Moravia, nel ’46 –
L’uomo come fine –, lo scrittore definisce il suo credo, al cui centro sta da una
parte un recupero della nozione morale dell’uomo, dall’altra una critica
implacabile a ogni forma di potere che riduca l’uomo a mezzo. In questa
denunzia, Moravia va ben al di là della pura e semplice individuazione di valori
nuovi da contrapporre a quelli antichi: dalla critica a una forma di Stato – quello
totalitario – egli passa a criticare lo Stato in quanto tale, e in questo passaggio

egli trova immagini e formule sorprendentemente anticipatrici delle polemiche
di almeno vent’anni dopo:
Per far un esempio, lo Stato moderno in cui il fine è lo Stato e il mezzo è l’uomo è un
incubo di proporzioni gigantesche e tali forse che l’uomo stesso che vive dentro quest’incubo
non potrebbe rendersene conto, come probabilmente una formica non si rende conto che
l’albero sul quale sta camminando è un albero. Ma nel mondo moderno come in ogni altro
mondo ogni macrocosmo si specchia nel microcosmo e ogni microcosmo ripete le proprietà
del macrocosmo. L’uomo che vive nell’ampio seno dello Stato, si rende conto che questo
Stato è un incubo perché, puta caso, la fabbrica in cui egli lavora è retta nello stesso modo
dello Stato e il suo reparto nello stesso modo della fabbrica e il suo sottoreparto nello stesso
modo del reparto e cosí giú giú fino a lui, individuo solo e isolato.

Le suggestioni dostoevskijane, esistenzialistiche (ma piú camusiane che
sartriane) e kafkiane (Kafka nel saggio è esplicitamente richiamato) sono
evidenti. Colpiscono anche le affinità con il ragionamento di Carlo Levi. C’è,
secondo Moravia, una sproporzione enorme fra l’uomo moderno e il mondo in
cui egli vive: egli è tanto piú piccolo quanto quello è piú gigantesco. Per
ristabilire le misure, bisogna contrapporre all’azione e alla ragione, che sono fra
loro strettamente intrecciate, «un ritorno massiccio alla contemplazione, ossia
alla ricerca della saggezza». Solo in questo modo si può sperare di ricostruire
una realtà sociale e politica, un «ambiente» che sia, fisicamente e
intellettualmente, a misura d’uomo.
8.4.2. Moravia narratore, ovvero «l’indifferenza oggettivata». Fra il 1943 e il
1957 Alberto Moravia scrive e pubblica la parte veramente significativa della
sua produzione narrativa, sia nel campo del romanzo sia nel campo del racconto.
I titoli sono: Agostino (1944), La romana (1947), Il conformista (1951),
Racconti romani (1954), La ciociara (1957).
Agostino, racconto lungo, storia di una dolorosa iniziazione adolescenziale, è
forse il capolavoro in assoluto di Moravia. Le dimensioni minori e piú
concentrate della narrazione costringono forse l’autore a semplificare ed
essenzializzare il grigiore abituale del suo stile, sfrondandolo delle parti
meramente descrittive. E il mondo, visto con l’occhio inquieto ma lucido di un
bambino che sta diventando suo malgrado adolescente, e s’apre quasi con
meraviglia sul mondo dei «grandi», è piú credibile e umano di quanto gli accada
altrove.

Il conformista è l’unico romanzo dedicato da un letterato italiano all’analisi
dei rapporti fra un individuo comune e un’ideologia totalitaria come, in concreto,
quella fascista (colpisce molto questa massiccia rimozione del tema da parte
della nostra narrativa). La gelida osservazione moraviana si cala crudelmente nei
meccanismi di una mentalità piccolo-borghese e li porta alla luce senza pietà.
La romana, storia di una prostituta, e La ciociara, storia di una donna del
popolo mortificata e violentata dalla guerra, tratteggiano due figure di
protagoniste donne, in cui lo scrittore riversa quasi un’ansia di identificazione e
di appagamento. Ne La ciociara, in modo particolare, Moravia fa emergere un
fondo di pietas non cristiana, che fa parte del suo neo-umanitarismo liberale.
I Racconti romani nascono dall’osservazione della realtà popolare circostante,
stimolata da una curiosità che qualche volta si definirebbe voyeuristica.
Anticipano e spiegano le prove romane di Pasolini (con le quali probabilmente
s’intrecciano anche dal punto di vista cronologico).
8.5. Cesare Pavese, ovvero «le radici del nulla».
Nei brevi anni che vanno dal 1945 al 1950 (Pavese era destinato a morire
suicida per una delusione amorosa, che s’era allargata fino a fargli raggiungere
la dolorosa percezione di un fallimento esistenziale), fece in tempo a diventare
quasi il simbolo dell’età di cui stiamo parlando: e ciò accadde sia per una
qualche spontanea identificazione della sua storia personale con quella,
speranzosa e disperata, che in quegli anni collettivamente si veniva vivendo; sia
per il valore e il senso intrinseci della sua opera, dove molti problemi sono posti,
anche se non tutti in grado di essere risolti.
8.5.1. «Dialoghi con Leucò» e «Il mestiere di vivere». Profonda la radice
antropologica ed etnografica della posizione pavesiana. Nei Dialoghi con Leucò
(1943) esplorò modalità e meccanismi con cui l’immaginario individuale tende a
trasfondersi in una dimensione mitica collettiva. Tenendo d’occhio le Operette
morali di Giacomo Leopardi, e richiamandosi a Vico, nonché alle ricerche
etnologiche di Ernesto De Martino (1908-65), che egli in quegli anni come
editore veniva pubblicando.
Pavese rivelò in questo modo una vera e propria visione della storia e
dell’esistenza umane, di cui i suoi libri piú belli (si pensi a La luna e i falò) sono
nutriti.
Il mestiere di vivere è il suo diario, pubblicato postumo nel 1952.
«L’elemento dominante [...] è la riflessione su alcuni nodi esistenziali

(l’illusione e la delusione dell’amore, la ricerca e la natura della felicità, la
presenza della morte e il cupio dissolvi), posti costantemente in relazione con gli
sviluppi e le direzioni dell’attività letteraria dell’autore» (S. Gentile). È, come
dire, l’esatto contrario del Diario in pubblico di Vittorini, cosí come del resto
ognuno dei due scrittori era il contrario dell’altro (tanto estroverso e pirotecnico
Vittorini quanto introverso e riflessivo Pavese). Forse il suo autore l’avrebbe
pubblicato, ma assai in là con gli anni. Solo la sua scomparsa prematura lo mise
subito in circolazione: e perciò va «usato» con una qualche cautela, senza
«approfittarsene» per trinciare giudizi avventati.
8.5.2. Pavese narratore: «oltre il mito». Nei suoi libri piú belli di questi anni
– La casa in collina (1948), La bella estate (1949) e, soprattutto, La luna e i falò
(1950) – Pavese racconta la storia di un’impotenza, che si misura con la storia o
con se stessa. Lucido e disincantato, Pavese non lascia e non si lascia
consolazioni. Ma la vera grande scoperta di Pavese non è tematica: è stilistica. E
nel suo stile ritorna continuamente l’andamento, il ritmo, la cadenza, la memoria
delle poesie di Lavorare stanca.
Ora, cosa vuol dire che il ritmo – termine e fatto di natura innegabilmente
stilistica – costituisca l’oggetto dominante della ricerca pavesiana? Vuol dire che
Pavese mette la ricerca di un ordine al centro dei propri interessi. Lui ha a che
fare con una frattura profonda dell’essere e la compone, può comporla solo con
la forza della scrittura (infatti, in vita gli andò assai peggio, come la sua biografia
dimostra).
Mettere un ordine nelle radici, che notoriamente sono confuse, intricate e si
spingono verso profondità insondabili, non è cosa da poco. Pavese è questo: la
lotta con il Titano, che ti abbraccia e ti porta sotto, nella buia terra. Per misurarsi
in questa lotta lo scrittore deve guardare cose da cui solitamente si ritrae lo
sguardo: la propria vigliaccheria, ad esempio, la propria sterilità sentimentale, la
propria fuga di fronte al destino che avanza; e il rimorso, altrettanto sterile e
impotente, di tutto questo (La casa in collina).
Ma è costretto a guardare, anche, l’incompiutezza e l’impotenza degli altri: le
loro fughe, le loro vigliaccherie, la ferocia dello scontro da una parte e dall’altra,
lo sprofondamento delle ragioni etiche e civili nel corso della lotta, insomma, il
fuoco che brucia i corpi, un tempo belli, attraenti, desiderabili, e non lascia di
loro che un segno scuro sull’erba. È questa la lettura – aspra, dura e terribile –
che Pavese dà della lotta di Resistenza nel suo capolavoro, La luna e i falò, forse
anche in questo caso covando il rimorso di non avervi partecipato.

Nelle storie piú belle di Pavese c’è sempre un orfano: è colui che guarda tutto
con lo sguardo di uno che non ha radici, eppure ha dovuto farsele, adottando
quelle altrui. Una sorta di cieco, che, al ritorno, riacquista la vista solo quel tanto
che basta per vedere tutto quel che c’è da vedere prima che il buio cali su tutto:
un moderno Tiresia, veggente involontario di questa modesta, paesana, tellurica
caduta degli dèi.
Indubbiamente Pavese non è uno scrittore amabile. Solo se se ne ha molta
voglia, qualcuno andrà a cercare oggi (e troverà) in Pavese lo scabro, poco
gratificante sapore di una verità incompiuta, sfuggente, tanto acerbamente e
autolesionisticamente misogina, per quanto salutifero, risolutore, anzi
miracoloso, si poteva da lui considerare l’intervento di una donna nel destino di
un uomo. Amore e morte? Ebbene sí: amore e morte, ritornati a duellare per
l’ennesima volta sotto la ruvida scorza di un intellettuale raffinato ma rimasto
paesano. Cesare Pavese, scrittore di un destino a cui non si sfugge. Anche
questo, letterariamente parlando, è rigore: non chiudersi gli occhi neanche
quando fa male, molto male.
8.6. Vasco Pratolini, ovvero «la poetica della memoria».
Il ribellistico, impetuoso, appassionato scrittore fiorentino, d’origine
proletaria, con Il tappeto verde (1941) e Via de’ Magazzini (1942), aveva
imboccato già prima della guerra la strada che anche negli anni successivi sarà
piú sua (cfr. supra, cap. III , par. 21.). I due libri sono come il distillato del suo
primo, difficile rapporto con la vita. La «memoria famigliare», che ne
rappresenta il contenuto piú autentico, rappresenta al tempo stesso il passaggio
obbligato per arrivare a una dimensione piú vasta, quella della «memoria
collettiva», di cui è protagonista un’intiera comunità. Alle fasi successive
Pratolini giunge per forza propria, piú che effetto dei cataclismi esterni, se è vero
che Il quartiere, questo tentativo di un’epopea popolare locale, tutta incentrata
nelle vie e nei vicoli dell’antica Firenze, intorno alla chiesa di Santa Croce, è del
1944 (quindi, doveva essere stato pensato già negli anni precedenti). La dolente
ma non doma umanità che li popola, è un topos che Pratolini rimette a nuovo con
freschezza:
Resistiamo da secoli, intatti e schivi. Un uomo cade, una donna precipita, ma erano secoli
che resistevano, eternità che stavano in piedi con la forza della disperazione, di una speranza –
e questa gli è venuta meno dentro il cuore tutto a un tratto. Noi non abbiamo scampo alle

nostre debolezze; o si sta in piedi aggrappati disperatamente ai nostri cenci, alla nostra zuppa
di cavolo, o lunghi distesi nella mota, irreparabilmente. Non abbiamo armi da usare contro
qualcuno: non siamo stati noi a dettare le Leggi che ci governano. Siamo gente difesa soltanto
dall’inerzia.

Abbiamo appreso da tempo, seguendo il filo del nostro racconto letterario,
che una tematica non è mai buona in sé e di per sé, ma in stretto rapporto alle
forme che assume. Ora, è assolutamente fuori discussione che questa materia, di
cui abbiamo parlato – insomma, per intenderci, quella che abbiamo trovato
depositata un po’ ingenuamente nel Quartiere – si eleva e respira quando trova il
ritmo, le dimensioni, la misura della «cronaca». Quella di Dino Compagni e dei
fratelli Villani (cfr. vol. I, pp. 149 sgg.)? Esattamente quelle: un modo di
raccontare le cose tipicamente fiorentino, in cui la successione letteraria degli
eventi segue letteralmente quelle della vita (nascita, crescita, amori,
fidanzamenti, matrimoni, malattie, morti) e la dimensione predominante
dell’esistenza non è quella delle idee ma quella dei sentimenti.
A Pratolini accadde per due volte d’imboccare felicemente questa strada.
Anche in questo caso, da una parte sul versante della «memoria famigliare»,
nella commovente Cronaca familiare (1947), un colloquio con il fratello prima
ritrovato poi morto, dall’altra sul versante della «memoria collettiva» in
Cronache di poveri amanti (1947), rievocazione delle vicende accadute in via
del Corno e dintorni, nel cuore della vecchia Firenze, nel corso del biennio 192526, quando il fascismo ormai al potere sferra gli ultimi feroci colpi sugli ultimi
«resistenti» (è appena il caso di ricordare che a Pratolini si devono quelle
Cronache fiorentine del XX secolo, inchiesta politico-sociologica sulla Firenze
del suo tempo, che apparvero, anch’esse nel ’47, sul «Politecnico» vittoriniano:
cfr. supra, cap. IV , par. 6.1. sgg.).
La rievocazione, da documentaria, qui si fa intensamente lirica: di questo
intreccio vive la prosa narrativa di Pratolini, in cui il lavorio stilistico degli anni
’30, invece d’essere semplicemente rifiutato, viene fatto valere come humus di
tale nuovo approccio descrittivo (e politico).
Del 1949 sono Le ragazze di San Frediano, divertente apologia del modo
d’essere delle fanciulle di uno dei piú popolari quartieri fiorentini, e Un eroe del
nostro tempo, notevole tentativo di fare protagonista del racconto un giovane
popolano, diventato milite delle Brigate nere e approdato a un destino di
paranoica ossessione e di morte.

8.7. Neorealisti meridionali.
È da segnalare che, anche se il processo di avvicinamento al neorealismo
riguarda soprattutto i gruppi intellettuali di Roma, della Toscana e del Piemonte,
esiste anche una storia autonoma del neorealismo meridionale, dotata di proprie
caratteristiche.
Oltretutto, si riapre in questi anni una «questione meridionale», sollecitata,
oltre che dalle condizioni oggettive del paese, dal forte rilievo che nei suoi
Quaderni le attribuisce Antonio Gramsci. Alcuni di questi autori – ad esempio il
lucano Rocco Scotellaro (1923-53), autore dei versi di È fatto giorno (1945) e
del leviano romanzo autobiografico L’uva puttanella (1956) – interpretarono
consapevolmente l’impegno di coniugare insieme la vocazione letteraria e la
milizia politica (fu sindaco del suo paese natale, Tricarico).
Carlo Bernari (pseudonimo di Carlo Bernard, 1909-92), napoletano,
addirittura aveva anticipato il fenomeno del neorealismo con Tre operai (1934),
un romanzo sulla condizione operaia a Napoli, dolente e ripiegato: una
testimonianza della sconfitta e della disillusione succeduta alla vittoria del
fascismo. Dopo la guerra, era tornato su quelle tematiche, cedendo soltanto un
poco alle seduzioni del colore e del folklore. La Napoli popolare, poverissima e
generosa, è la protagonista di Vesuvio e pane (1952). Ma il suo capolavoro è
Speranzella (1949), bello e arioso racconto, in cui il nome di una via napoletana,
che dà il titolo al libro, assurge alla dimensione di simbolo dell’esperienza
compiuta da due giovani protagonisti verso un nuovo avvenire.
Le terre del Sacramento (1950) del molisano Francesco Jovine (1902-60)
raccontano la storia di Luca Marano, uno studente povero, figlio di cafoni, che
accetta di difendere la sua gente materna e non la tradisce, come fanno di solito
tutti coloro che, uscendo a fatica dal ceto piú basso, accettano di vivere in quella
condizione subordinata e quasi servile, che è tipica del piccolo intellettuale
meridionale, strumento il piú delle volte dei padroni e dei grossi proprietari. Può
essere interessante notare che in Luca si sommano due temi fondamentali della
narrativa di Jovine (spesso precedentemente separati), vale a dire la storia del
piccolo intellettuale meridionale, con le sue angustie e i suoi limiti, e la storia del
contadino oppresso non solo dalla fame e dalla miseria, ma anche dall’ignoranza
e dalla superstizione.
Giudicato con le categorie del tempo, si potrebbe dire che Luca si presenta
come una specie d’intellettuale gramsciano, «organico» alla sua classe. Però,

nella rappresentazione un po’ ingenua ma appassionata di Jovine, Luca è
soprattutto un eroe contadino, un personaggio da saga. Jovine riprende qui alcuni
aspetti e temi fra i piú tipici del populismo italiano (il pensiero corre ancora una
volta a Pratolini: si pensi al Maciste delle Cronache, a Metello). Luca Marano è
bellissimo, vigorosissimo, fortunato in amore, sobrio nei costumi, ricco
d’ingegno e di intuito. La sua figura svetta, anche fisicamente, su quella dei suoi
parenti cafoni.
Prima ancora che muoia, i cafoni parlano di lui come fosse fuori del tempo e,
accettandone la enorme superiorità, contribuiscono a isolarlo in una dimensione
leggendaria: «I contadini si andavano convincendo che nella mente di Luca ci
fosse ormai tutto quello che essi stessi avrebbero dovuto sapere dei loro
interessi, della storia individuale e delle loro famiglie. Non dicevano: “Luca sa.
Luca conosce”; ma: “Luca ricorda”. Pareva che la notizia esatta dell’età del
giovane fosse scomparsa in loro, che Luca fosse diventato coetaneo di tutti i
cafoni di Morutri». Ucciso dai fascisti e dai carabinieri coalizzati in difesa della
proprietà terriera, Luca entra nel regno dei miti contadini attraverso il cordoglio
collettivo delle donne di Morutri, come un san Michele arcangelo
provvisoriamente sconfitto ma in realtà immortale.
Le terre del Sacramento possono perciò essere considerate un nuovo esempio,
generoso ma un po’ provinciale, di quel «populismo» ideologico e letterario, che
costituisce una delle tendenze intellettuali dominanti di questo periodo.
Piú secco, piú duro, piú «arrabbiato» (e piú geniale) è il napoletano
Domenico Rea (1921-94): non tanto nei quadri di vita napoletana di
Spaccanapoli (1947) e di Gesú, fate luce! (1950), quanto nella rappresentazione
di quella zona di miseria contadina che circonda Napoli, e che rappresenta
veramente la sua originale scoperta populistica. In Ritratto di Maggio (1953) e in
Quel che vide Cummeo (1955) Rea riesce assai bene a rendere i caratteri di
questa vita rozza ed elementare, in cui gli effluvi della stalla e il sentore greve
dei corpi mal lavati sembrano materializzarsi in un’atmosfera quasi opprimente.
Il contrasto fra «signori» e miserabili è qui divenuto abissale: da una parte c’è
tutta la felicità del mondo; dall’altra tutto il dolore. Rea è ottimo soprattutto
quando riduce i termini della questione agli aspetti piú fisici ed evidenti: star
bene, esser felici significa mangiare a sufficienza, fumare quando se ne ha
voglia, indossare abiti decenti, vivere in una casa confortevole; essere infelici
significa non mangiare, aver voglia di tutto e non possedere niente, fumare solo

quando si trova una cicca per strada, vestire di stracci, bere solo acqua fresca, ed
esser certi che nulla di tutto questo potrà mai mutare.
Con Rea veniamo per la prima volta nella nostra esposizione a contatto con
una nuova generazione letteraria – quella nata negli anni ’20 – che conterà molto
in questi anni. Forse a questo si deve il passaggio di sensibilità che abbiamo
cercato d’individuare. Usciamo dall’aura post-resistenziale e ci accostiamo alle
cose con minore compiacenza e piú forte attenzione. La storia di Cummeo, ad
esempio, è la storia di un nullatenente, che ritrova un barlume di speranza solo
quando rientra all’ovile, rinunciando a sottrarsi in qualche modo al proprio
destino. Il popolano campano di Rea è piú acre e disperato dei sottoproletari
napoletani di Bernari e di De Filippo, ma non può neanche lui smettere di essere
quello che è, vale a dire un individuo in cui l’orizzonte della coscienza è quello
della natura e la vita si identifica con la sopravvivenza. Il male, perciò, neanche
in Rea è tanto forte da soffocare del tutto il suo stolido e superficiale «contrario»
– la speranza.
9. La diversità delle donne.
Come abbiamo ripetuto piú volte, la scelta storica senza dubbio piú opportuna
è quella che consiste nell’inserire la produzione letteraria delle donne nei
«quadri storiografici», eventualmente modificandoli (M. Zancan). In questo
caso, come in altri, ci sembra tuttavia preferibile una ricognizione a parte. E non
tanto perché le scrittrici se ne stiano appartate rispetto alle modalità di
comportamento della «società letteraria» contemporanea: abbiamo già detto
delle attività resistenziali della De Céspedes, che dopo la guerra fondò e diresse
una rivista culturale di tutto rispetto come «Mercurio» (1944-48). Quanto perché
pare a me che in questa fase le scrittrici – in stretto rapporto con lo spirito della
Resistenza e della Liberazione – scelgano di «marcare» un piú forte discorso
sulla presenza dell’identità femminile nella storia italiana. Inoltre, pur non
potendosi dire estranee alle contemporanee discussioni sulle «linee di tendenza»
(neorealismo e altro), ne sembrano meno coinvolte, e al tempo stesso piú
interessate ad approfondire le linee delle proprie personali ricerche. Trattasi
infatti in questa fase di soggetti nati tra la fine dell’Otto e il primo quindicennio
del Novecento: coetanei, quindi, dei Levi, dei Moravia, dei Vittorini, dei
Pratolini; arrivati adulti alla prova della seconda guerra mondiale e, in un modo
o nell’altro, o toccati o lambiti dalle ricerche letterarie dell’anteguerra

(«Solaria», «Letteratura», ecc.). La loro produzione è di primissimo ordine, forse
ancorata, piú di quanto non accada ai coetanei maschili, alle ricerche degli autori
– anzi, autrici – europei contemporanei (Katherine Mansfield, Virginia Woolf,
ecc.).
9.1. Alba de Céspedes, ovvero «dalla parte di lei».
La prova di Nessuno torna indietro (cfr. supra, cap. III , par. 21.6.) era stata
per la De Céspedes fortunatissima. Troppo fortunata – a sentire la scrittrice
stessa – perché le era rimasta appiccicata addosso la fama di «scrittrice di
successo», che disturbava le sue reali ambizioni di novità stilistica e tematica.
Nel periodo che c’interessa scrisse e pubblicò due romanzi di forte intelaiatura
narrativa e al tempo stesso d’intenso scavo psicologico: Dalla parte di lei (1949)
e Quaderno proibito (1952).
Dalla parte di lei – e il titolo è già di per sé una dichiarazione d’intenti – è il
racconto in prima persona di una donna romana. Alessandra, che, dopo
un’infanzia e un’adolescenza infelici e frustrate, crede di aver trovato l’individuo
capace di alimentare il suo «sogno d’amore» in Francesco, uno dei capi della
Resistenza romana, politico-intellettuale gravato di sensi negativi. La Roma tra
fascismo e Liberazione è colta dalla De Céspedes con una capacità estrema di
rendere toni, colori, atmosfere. Quando Francesco si richiude nel suo io,
relegandosi totalmente nella sua milizia politica e civile, Alessandra, incapace di
tollerare questa vera e propria perdita, lo uccide. Sarà poi incapace, nonostante i
suoi sforzi, di spiegare agli altri questo suo gesto.
Anche piú intenso e riuscito è, forse, Quaderno proibito. È un diario: il diario
di Valeria, donna qualsiasi, felicemente sposata, con due figli ormai adulti. Ella
trova la forza di confessarsi – di confessarsi innanzi tutto a se stessa – quando
acquista, quasi per caso, un quaderno, un quaderno di scuola, di quelli con la
copertina lucida e nera, in cui comincia ad annotare giorno per giorno le sue
riflessioni. La «scrittura», in questo caso, serve da rivelazione dell’«esistenza»:
potrebbe essere una metafora dello stesso lavoro della De Céspedes. A poco a
poco, attraverso la sofferenza, ma anche la gioia, che questo le procura, Valeria
cresce su se stessa, fino a intravedere – ma solo da lontano – altre possibilità
dell’esistenza. Cosí, nonostante o al di là dell’atmosfera realistica, che
caratterizza la storia narrata, Quaderno proibito si connota come «un romanzo
sperimentale, a partire dalla pretesa di ricondurre il piano della realtà

raccontabile, e della storia, nella struttura di un racconto letterario, quel mondo
interiore che le donne non raccontano mai» (M. Zancan).
Mi sembra incontestabile, nella posizione della De Céspedes, la centralità
della «presa di coscienza» delle donne come spettro interpretativo di un’intera
realtà storica. Le ricerche decespedesiane continueranno negli anni successivi,
sempre coerentemente con queste premesse, con i romanzi Prima e dopo (1956)
e Il rimorso (1967); e si condensarono nel 1976 nel romanzo altamente
sperimentale Nel buio della notte, scritto originariamente in francese (e poi da lei
stesso tradotto in italiano), quando la scrittrice s’era trasferita da qualche anno a
Parigi.
9.2. Anna Banti, ovvero «la riscoperta della storia».
Anna Banti (pseudonimo di Lucia Lopresti Longhi, 1895-1985), storica
dell’arte e saggista, appare piú sfumata e indiretta, piú letterata della De
Céspedes, ma non meno conseguente nella sue raffigurazioni femminili.
Ricorderemo di lei Artemisia, scritto, a quanto pare, negli anni della guerra,
distrutto nei bombardamenti su Firenze del 1944, riscritto dopo la guerra e
pubblicato finalmente nel 1947. È la storia di Artemisia Gentileschi, figlia di
Orazio, un pittore caravaggesco piuttosto noto del Seicento, e pittrice lei stessa,
in Italia e, accanto al padre, alla corte d’Inghilterra. Attraverso la professione e
gli affetti famigliari, la protagonista si riscatta da un destino di subalternità e di
avvilimento (era stata violentata da un altro pittore, concorrente del padre, cui,
nonostante tutte le resistenze e le difficoltà, aveva deciso di intentare un
processo).
In Artemisia confluiscono le competenze storico-artistiche e letterarie della
Banti (aveva studiato Manzoni e il romanzo storico; e studiato e tradotto la
Woolf). Il risultato è un racconto complesso, in cui «memoria» e «descrizione»
continuamente s’intrecciano: e con loro s’intreccia il gioco mobile e ricco di
questi molteplici riferimenti. «Il fitto intreccio delle fonti che rende la trama dei
fatti (storici, artistici, letterari) trasfigurati nelle “pagine nuove”, mentre dunque
conferma nell’opera la convergenza tra letterata e storica d’arte, consente
l’osmosi (narrata) tra raffigurazione pittorica e creazione letteraria, atto
generativo di Artemisia: una figura, in questo, senza modello, non di mestiere,
bensí di memoria» (M. Zancan).
9.3. Gianna Manzini, ovvero «la difficoltà di vivere».

Nata a Pistoia nel 1896, morta a Roma nel 1974, Gianna Manzini, piú
chiaramente ancora delle altre, affonda le sue radici nelle ragioni di «Solaria» e
di «Letteratura». Ha scritto diversi libri importanti: Lettera all’editore (1945);
Un’altra cosa (1961); Ritratto in piedi (1971). Pare a me che il suo libro piú
significativo resti La sparviera (1956).
La sparviera è la storia di una malattia – una tosse ostinata, che non si sa bene
se sia il frutto d’un morbo reale oppure di una sorta di morbosità visionaria – che
perseguita il protagonista dall’infanzia per tutta la vita, finché lo conduce a
morte (si tratta, appunto, della «sparviera» del titolo). In un libro del genere,
tutto è affidato alla modulazione stilistica complessiva, cui viene consegnato il
compito di collegare insieme, in un organismo unitario, la componente visionaria
e quella descrittivo-realistica della narrazione. «Lo stile nominale, ellittico,
emotivo, sostiene nel romanzo un ritmo che asseconda gli sconquassi improvvisi
della tosse e le impennate della febbre: concitato o contratto, comunque mobile,
lo affrettano esclamativi e suggestioni foniche, accumuli; si spezza per le
frequenti incertezze e le sospensioni del dettato. Sforzo di precisazione anche
linguistica di un fantasma mezzo donna e mezzo uccello...» (M. Ghilardi).
9.4. Anna Maria Ortese, ovvero «Napoli oltre il luogo comune».
Una scrittrice che, in anni piú tardi, svilupperà soprattutto una vena fantastica
e visionaria (L’iguana, 1965; Il cappello piumato, 1979), Anna Maria Ortese
(1914-98), è autrice invece del libro che piú si ricollega in quegli anni al clima
dominante e alla temperie del neorealismo: Il mare non bagna Napoli (1953),
raccolta di racconti, inchieste e discussioni, relativi alla miseranda condizione
della «capitale» dell’Italia meridionale. Nel racconto Il silenzio della ragione la
Ortese narra le vicende, le speranze e il fallimento d’un gruppo di giovani
intellettuali e scrittori napoletani (Michele Prisco, Domenico Rea, Raffaele La
Capria), che avevano tentato negli anni del dopoguerra di dar vita a una «nuova
cultura», capace di sollevare la loro città da un secolare immobilismo. Ma le
cose piú efficaci e impressionanti del libro sono le descrizioni del
sottoproletariato urbano dei Granili, incapace di ribellarsi alla sua atavica
subalternità e disperazione.
10. I giovani e la guerra: soldati, prigionieri, deportati, resistenti, partigiani.
Questo è uno dei paragrafi piú importanti del nostro capitolo, e

sostanzialmente per tre motivi.
Innanzi tutto, per l’eccezionale estensione della produzione letteraria, che vi
fa riferimento. È evidente che il conflitto e la Resistenza, con tutti i loro
eccezionali addentellati – morti, persecuzioni, deportazioni, sofferenze –
avevano inciso in profondità nelle coscienze dei loro giovani protagonisti (e
vittime).
In secondo luogo, perché le date di svolgimento dei fatti coinvolgono
integralmente una nuova generazione rispetto a quelle le cui opere abbiamo
finora esaminate. Siccome, generalmente, si fa la guerra e si combatte quando si
è giovani, dopo la guerra sono i giovani che ricordano e narrano quanto loro
accaduto nelle diverse situazioni belliche. Da questo punto di vista, c’è poco da
sbagliare: è la generazione degli anni ’20 che s’affaccia alla scrittura, e lo fa
filtrando la propria storia con quel po’ po’ d’inciampo che le era capitato fra i
piedi. Se si fa l’appello, sembra di ricostruire un cortile di caserma ai tempi di
una vecchia leva militare: Revelli (n. 1919); P. Levi (1919); Rigoni Stern (1921);
Fenoglio (1922); Meneghello (1922); Calvino (1923). Per forza pensavano le
stesse cose insieme: avevano piú o meno tutti vent’anni al momento della
disfatta; appena due-tre di piú al momento di uscirne. Appena due-tre di piú al
momento di scriverne.
In terzo luogo. Ci sono tre grandi fasi nella memorialistica di guerra italiana:
quella corrispondente all’epopea del Risorgimento, in gran parte improntata allo
spirito del «garibaldinismo» (cfr. supra, cap. I , par. 11.1.); quella ispirata dalla
prima Grande Guerra (cfr. supra, cap. II , par. 16.2.6.); e quella ispirata dalla
seconda Grande Guerra e dalla Resistenza. Ora, le prime due restano
inequivocabilmente legate alla loro esperienza d’origine: siamo nel campo della
memoria e della testimonianza. Nell’ultimo caso, si verifica un fenomeno
completamente diverso. Molti dei giovani, che riprendono le loro esperienze di
lotta e di sofferenza, si scoprono, attraverso questo tirocinio, scrittori veri. E non
solo quelli in cui, come Calvino, si può facilmente immaginare che la vocazione
letteraria preesistesse, per cosí dire, alla fase partigiana. Ma anche quelli che,
come Fenoglio, Rigoni Stern, Meneghello, Primo Levi, prima di aver scritto le
loro memorie di guerra non avrebbero mai pensato di diventare scrittori, di fatto
lo diventano, scoprendolo attraverso l’esperienza di quel tipo di scrittura. Per
una combinazione di forze, che è difficile capire e interpretare fuori del contesto,
accade dunque che, collegato alle esperienze molteplici della guerra, nasca un
gruppo di scrittori fra i piú rappresentativi del secolo, a cui si debbono alcuni dei
capolavori narrativi piú significativi dell’intero periodo.

Cercheremo ora, come al solito, d’illuminare tendenze collettive e singole
personalità.
10.1. «La guerra perduta».
La seconda guerra mondiale è stata una grande guerra di movimento, in cui
l’alto livello di meccanizzazione degli eserciti aveva reso impossibile
l’applicazione di misure statiche di offesa e difesa (l’aggiramento da parte delle
armate tedesche della poderosa linea Maginot francese dimostrò, fin dall’inizio
della guerra, quanto fossero modificate le strategie belliche) e possibili e
necessari, invece, gli spostamenti rapidi da un fronte all’altro dello scontro (vale
la pena, tuttavia, d’osservare subito che le truppe italiane ricorsero ancora
ampiamente, in Africa come in Russia, al piú tradizionale dei mezzi militari di
dislocazione delle forze, e cioè la marcia a piedi, sotto il sole cocente o sotto la
neve gelata – e anche questo fa parte, naturalmente, dell’ampio corredo di
inadeguatezze di cui l’esercito italiano diede prova durante questa guerra). Gli
scenari di guerra, in questa letteratura, perciò si moltiplicarono, e sono piú o
meno tanti quanti lo furono nella realtà di quegli anni: dal fronte italo-francese
nell’estate del 1940 ai Balcani e alla Grecia, dalla Libia alla Russia.
Alla fissità monomaniacale della memorialistica della prima guerra mondiale
(la «trincea») subentra dunque il caleidoscopio, il mosaico, di quella della
seconda. E si dovrebbe aggiungere che a ognuno di questi scenari corrispondono
un tratto specifico, un carattere, un’atmosfera, in cui l’«ambiente» geografico e
la fisionomia delle popolazioni circostanti occupano sovente un ruolo di primo
piano. Ci sarebbe cosí l’intreccio di due motivi, diversi e distinti, ma alla fine
concomitanti: da una parte, la traslazione – lungo un’inesorabile linea
discendente, cronologica, ma anche psicologica ed esistenziale –
dall’improvvida entrata in guerra alla sempre piú inevitabile e grandiosa
catastrofe; dall’altra, la moltiplicazione dei punti di vista, delle situazioni e delle
circostanze, in stretta relazione con la diaspora dell’esercito italiano in direzione
di tutti e quattro i punti cardinali. I Balcani e l’Albania, con annesse guerre
partigiane (Raul Lunardi, Diario di un soldato semplice, 1952; Roberto Carità,
Quattro stracci, 1959; Giulio Bedeschi, Centomila gavette di ghiaccio, 1963); la
Grecia (Renzo Biasion, Sagapò, 1953; Ugo Pirro, Le soldatesse, 1956); l’Africa
settentrionale (Mario Tobino, Il deserto della Libia, 1952; Marcello Venturi,
Dalla Sirte a casa mia, 1952); la Russia (l’abbondante, appassionata produzione
di Nuto Revelli: Mai tardi. Diario di un alpino in Russia, 1946, e nella nuova
edizione del 1967, La guerra dei poveri, 1962, La strada del davai, 1966; e poi

Mario Rigoni Stern, Il sergente nella neve. Ricordi della ritirata di Russia, 1953;
e ancora Giulio Bedeschi, Centomila gavette di ghiaccio, 1963). Si potrebbe
anche dire che, a queste diverse situazioni tematiche e ambientali, corrispondono
diverse gradazioni delle atmosfere psicologiche e dell’invenzione letteraria: la
dissacrazione dei miti militari, spesso debordante nella commedia o nella farsa,
per la Grecia (Biasion, Pirro); il dramma del deserto africano (su cui Tobino
scrive pagine straordinarie); la tragedia della steppa russa. Piú in là, come
vedremo, l’orrore dei campi di prigionia e di sterminio.
10.1.1. Mario Rigoni Stern, ovvero «l’apoteosi dell’umano». Mario Rigoni
Stern (Asiago, 1921-2008) s’era arruolato volontario nella scuola militare di
alpinismo di Aosta nel 1939 e aveva conseguito il grado di sergente. All’entrata
in guerra dell’Italia, era stato dislocato con il corpo alpino, prima sul fronte
greco-albanese, poi su quello russo. Al momento della disfatta (settembre 1943),
fu preso prigioniero dai tedeschi e trascorse due anni in un Lager in Polonia.
Il sergente nella neve. Ricordi della ritirata di Russia, apparve nel 1953 nei
«Gettoni» Einaudi. È il racconto della terribile ritirata che il corpo d’armata
alpino compí sul fronte russo, dal fiume Don a Nikolajevka, dove solo
l’indomita capacità guerriera di questi soldati italiani riuscí a spezzare
l’accerchiamento sovietico, aprendo la strada del ritorno a casa. Si tratta di un
libro eccezionale per la sua forza documentaria e la sua spoglia essenzialità
poetica.
Le scritture di guerra sono generalmente di tre tipi: la trasfigurazione
romanzesca degli eventi vissuti o sentiti raccontare (variante in Italia piuttosto
rara); le rievocazioni piú o meno documentarie (sono la grande maggioranza); i
testi in cui la guerra viene presa a pretesto di una vicenda lirica, fortemente
soggettiva (e talvolta dichiaratamente poetica: si pensi a Ungaretti o Sereni, ad
esempio).
Il sergente nella neve non appartiene a nessuna di queste tre categorie: non è
un testo romanzesco; non è un testo lirico; non è un testo documentario. La sua
poesia, se si può dir cosí, è diversa. Come, per tutt’altri motivi, Un anno
sull’Altipiano, di Emilio Lussu (ah, quest’Altipiano, quanto ha contato nella
costruzione di un immaginario letterario nazionale!) Il sergente nella neve è un
testo in cui la lotta che un singolo individuo – l’eroe appunto – conduce contro
rischi e difficoltà d’ogni genere per garantire la sopravvivenza propria e quella
degli altri che lo circondano, viene proiettata, con una facilità di mezzi che
appare impressionante, su uno sfondo universale, nel quale viene trascesa ogni

singola contingenza. La duplice tensione, che egli affronta e combatte, contro
una natura incredibilmente avversa e contro un nemico alla fine terribilmente piú
armato e piú forte, si colora dunque, nel suo stesso farsi, di una verità superiore,
persino straniata rispetto allo stesso protagonista e alle vicende da lui narrate.
L’esatto contrario, dunque, dell’«eroismo» retorico, proprio di qualsiasi «storia
patria» (come il fascismo avrebbe voluto costruirne una, e non ci riuscí). L’eroe
rigoniano non combatte per nessuna causa e non ha da esibire che se stesso di
fronte alla storia, la propria nuda carne e la propria indomabile intelligenza di
umano. Proprio per questo, invece di restare rinchiuso nel guscio ristretto di una
storia particolare – di un «documento», come si dice, per quanto significativo –
il nostro «sergente» incarna una forma dell’umanità in cammino: quella in cui ci
si imbatte le rare volte in cui non c’è nessun interesse – neanche quello del
documento, neanche quello del proprio apparentemente irrinunciabile punto di
vista – da difendere.
Bastano le «gesta» per dire quel che è stato (si legga la lenta, silente
conclusione del racconto nell’isba di Gomel, dove il sergente ha trovato rifugio
dopo la grande ritirata, e capirete quel che voglio dire). La semplicità e
l’essenzialità sono le caratteristiche di questo tipo di racconto. È davvero
miracoloso che questa moderna chanson de geste (poiché di questo si tratta) sia
uscita dalla penna apparentemente inesperta di un individuo fra i ventitre e i
ventisei anni della sua vita, sopravvissuto a prove una piú dura dell’altra come la
guerra, la ritirata e la prigionia. Ma questi sono miracoli che una situazione
eccezionalissima produce sulle nature destinate. Lo scrittore «senza vocazione»
aveva vocazione di scrittore epico. Ci voleva la guerra per fare di questo forte
alpigiano uno scrittore di tale livello. Sarà stato per le adolescenziali letture di
Conrad, sarà stato per qualche motivo che non riusciremo mai a capire: a lui è
capitato quel che a pochi «scrittori di professione» (di professione, non di
vocazione) capita cosí raramente: d’esser grande subito, solo prestando ascolto
alla voce che gli parlava dentro.
Negli anni successivi Rigoni Stern ha scritto diversi libri, di racconti e di
ricordi, al cui centro sta spesso l’altipiano di Asiago. Particolarmente notevole la
Storia di Tönle (1978), ambientata negli anni della prima guerra mondiale.
10.2. La Resistenza.
Particolarmente ricca, e variata e complessa, la produzione letteraria ispirata
alla Resistenza. Al motivo del conflitto e, spesso, dell’irrimediabile inutilità
della guerra, si sovrappone in questo caso quello della «scelta»: tutti i

combattenti che stanno da questa parte ci stanno, perché hanno scelto di starci.
La guerra non è piú inutile o incomprensibile: ha un senso. Non perciò è meno
terribile: in molti casi, infatti, è anche una guerra fratricida, e una guerra
fratricida di spaventosa violenza.
A questa varietà di situazioni individuali corrisponde l’estrema varietà dei tipi
umani, sociali e regionali, che costituisce il fitto tessuto dei personaggi e dei
protagonisti di questa letteratura: ex alpini ed ex militari, montanari, contadini,
studenti, professori, operai, ex esiliati, ex confinati, giovani sbandati, ecc.,
nell’ampio arco regionale che va dalle porte di Roma (Pino Levi Cavaglione,
Guerriglia nei Castelli romani, 1945) a Roma (Vasco Pratolini, Il mio cuore a
ponte Milvio, 1954) alla Toscana (Carlo Cassola, Fausto e Anna, 1952, e La
ragazza di Bube, 1960; Silvio Micheli, Giorni di fuoco, 1955) all’Emilia
(Ubaldo Bertoli, La quarantasettesima, 1961; Alcide Cervi [Renato Nicolai], I
miei sette figli, 1955; Renata Viganò, L’Agnese va a morire, 1959) a Milano
(Elio Vittorini, Uomini e no, 1945) al Veneto (Ida D’Este, Croce sulla schiena,
1953, Luigi Meneghello, I piccoli maestri, 1963; Giovanna Zangrandi, I giorni
veri, 1963) al Piemonte (Giorgio Bocca, Partigiani della montagna, 1945; Nuto
Revelli, La guerra dei poveri, 1962; Beppe Fenoglio, I ventitre giorni della città
di Alba, 1952; Primavera di bellezza, 1949; Una questione privata, 1963; Il
partigiano Johnny, 1968) alla Liguria (Italo Calvino, Il sentiero dei nidi di
ragno, 1947 e Ultimo viene il corvo, 1949): elenchiamo naturalmente soltanto i
testi che rispondono alle «nostre» caratteristiche, tralasciando le numerose
testimonianze puramente documentarie e diaristiche. Di grande intensità morale
e letteraria è Il mondo è una prigione (1949), dove l’autore, Guglielmo Petroni
(1911-99), descrive la terribile esperienza nel carcere nazista di via Tasso a
Roma e il ritorno a casa, in Lucchesia, attraverso un’Italia devastata dalle
distruzioni e dalle sofferenze.
10.2.1. Italo Calvino da giovane. Italo Calvino (nato nel 1923 a Santiago de
Las Vegas, a Cuba, ma originario di San Remo in Liguria), figlio di una coppia
di biologi e studiosi della terra e dell’agricoltura, pur avendo frequentato come
tutti i ragazzi del tempo le organizzazioni giovanili fasciste (si vedano i racconti
de L’entrata in guerra, 1954), non esitò a salire in montagna dopo il settembre
1943 e si fece tutta intera la sua esperienza di vita partigiana. Dopo la guerra,
laureatosi a Torino con una tesi su Conrad (dato anche in questo caso da non
dimenticare), cominciò a lavorare presso la casa editrice Einaudi e a scrivere

furiosamente. Il sentiero dei nidi di ragno, molto apprezzato da Cesare Pavese,
apparve nel 1947.
L’autonomia di giudizio e d’ispirazione del giovanissimo autore (doveva
averlo scritto fra i ventidue e ventiquattro anni) è dimostrata dal fatto che questo
romanzo risulta tutto decentrato rispetto agli stereotipi di un’ideale
rappresentazione letteraria della Resistenza (che del resto, come vedremo, non
c’è stata). Protagonista ne è un bambino, Pin, fratello di una prostituta che se la
fa coi tedeschi; la banda, cui si aggrega, è composta tutta di irregolari e di
marginali, di gente, cioè, di cui si potrebbe pensare che è lí per caso, senza
sapere bene perché. Calvino, cioè, estremizza ulteriormente la situazione
descritta, primo, perché le situazioni troppo facili non gli piacciono, secondo,
perché le situazioni complicate permettono di arrivare a conclusioni piú
persuasive e piú generali. Ne ragionano, durante una marcia notturna che
precede una grande battaglia, il comandante della brigata, l’operaio Ferriera, e il
commissario politico, lo studente universitario Kim (trasparente travestimento
dello stesso Calvino). E la conclusione, cui Kim perviene, con la sua lucidità
extra-politica o para-politica, sistema per sempre la questione:
C’è qualcos’altro comune a tutti, un furore. Il distaccamento del Dritto: ladruncoli,
carabinieri, militi, borsaneristi, girovaghi. Gente che s’accomoda nelle piaghe della società e
s’arrangia in mezzo alle storture, che non ha niente da difendere e niente da cambiare. Oppure
tarati fisicamente, o fissati, o fanatici. Un’idea rivoluzionaria in loro non può nascere, legati
come sono alla ruota che li macina. Oppure nascerà storta, figlia della rabbia,
dell’umiliazione, come negli sproloqui del cuoco estremista. Perché combattono allora? Non
hanno nessuna patria, né vera, né inventata. Eppure tu sai che c’è coraggio, che c’è furore
anche in loro. È l’offesa della loro vita, il buio della loro strada, il sudicio della loro casa, le
parole oscene imparate fin da bambini, la fatica di dover essere cattivi. E basta un nulla, un
passo falso, un impennamento dell’anima e ci si trova dall’altra parte, come Pelle, della
brigata nera, a sparare con lo stesso furore, con lo stesso odio, contro gli uni o contro gli altri,
fa lo stesso.
Ferriera mugola nella barba: – Quindi, lo spirito dei nostri... e quello della brigata nera... la
stessa cosa?
La stessa cosa, intendi cosa voglio dire, la stessa cosa... – Kim s’è fermato e indica con un
dito come se tenesse il segno leggendo: – La stessa cosa ma tutto il contrario. Perché qui si è
nel giusto, là nello sbagliato. Qua si risolve qualcosa, là ci si ribadisce la catena. Quel peso di
male che grava sugli uomini del Dritto, quel peso che grava su tutti noi, su me, su te, quel
furore antico che è in tutti noi, e che si sfoga in spari, in nemici uccisi, è lo stesso che fa

sparare i fascisti, che li porta a uccidere con la stessa speranza di purificazione, di riscatto. Ma
allora c’è la storia. C’è che noi, nella storia, siamo dalla parte del riscatto, loro dall’altra. Da
noi, niente va perduto, nessun gesto, nessuno sparo, pur uguale a loro, m’intendi? uguale al
loro, va perduto, tutto servirà se non a liberare noi a liberare i nostri figli, a costruire
un’umanità senza piú rabbia, serena, in cui si possa non essere cattivi. L’altra è la parte dei
gesti perduti, degli inutili furori, perduti e inutili anche se vincessero, perché non fanno storia,
non servono a liberare, ma a ripetere e perpetuare quel furore e quell’odio, finché dopo altre
venti o cento o mille anni si tornerebbe cosí, noi e loro, a combattere con lo stesso odio
anonimo negli occhi e pur sempre, forse senza saperlo, noi per redimercene, loro per restarne
schiavi. Questo è il significato della lotta, il significato vero, totale, al di là dei vari significati
ufficiali. Una spinta di riscatto umano, elementare, anonimo, da tutte le nostre umiliazioni: per
l’operaio dal suo sfruttamento, per il contadino dalla sua ignoranza, per il piccolo borghese
dalle sue inibizioni, per il paria dalla sua corruzione. Io credo che il nostro lavoro politico sia
questo, utilizzare anche la nostra miseria, utilizzarla contro se stessa, per la nostra redenzione,
cosí come i fascisti utilizzano la miseria, e l’uomo contro l’uomo.

Questa è la pagina piú lucida che sia mai stata scritta sullo «spirito della
Resistenza», e perciò la si cita cosí ampiamente. Vuol dire che nella «fantasia»
calviniana c’è una dose sorprendente di «razionalità»; come nella sua
«razionalità» c’è della «fantasia». Si potrebbe considerare a ragione un moderno
apologo sulla «vera libertà».
Sistemate cosí le cose sul piano politico e ideale, Calvino è libero di fare quel
che sa fare meglio: un racconto arioso e fantastico, libero e immaginativo, in cui
il punto di vista dello scrittore coincide il piú delle volte con quello del bambino
Pin, impegnato, come tutti gli altri componenti di quella strana banda, a
combattere una sua personale lotta di liberazione e di emancipazione. Le
premesse del grande scrittore futuro ci sono già tutte (cfr. infra, cap. V , par. 15.3.
sgg.).
10.2.2. Due storie parallele della partigianeria: Beppe Fenoglio e Gigi
Meneghello, Piemonte e Veneto. Beppe Fenoglio (Alba [Cuneo] 1922 – Torino
1963) seguí i corsi di laurea in Lettere presso l’Università di Torino, però senza
laurearsi. Prestò una singolarissima attenzione allo studio della lingua e della
letteratura inglese. Dopo la guerra, prima di scomparire precocemente, dedicò un
libro a una storia contadina delle Langhe piemontesi (La malora, 1954) e diversi
altri alle vicende partigiane, cui aveva partecipato direttamente nelle formazioni
di «Giustizia e Libertà» (I ventitre giorni della città di Alba, 1952; Primavera di

bellezza, 1959; Una questione privata, 1963). Il suo capolavoro è Il partigiano
Johnny (1968), incompiuto, risistemato e pubblicato da critici e filologi (L.
Mondo, M. Corti).
Luigi Meneghello (Malo [Vicenza] 1922 - Thiene [Vicenza] 2007), laureato
in filosofia, dopo la guerra si è trasferito in Inghilterra, dove ha insegnato
letteratura italiana fino al 1980 (ma la sua passione vera era, come per Fenoglio,
la letteratura inglese). Ha scritto vari libri di memoria famigliare e locale, fra cui
spiccano gli splendidi, e profondamente umoristici, Libera nos a Malo (1963) e
Pomo pero. Paralipomeni di un libro di famiglia (1974). Il suo capolavoro
partigiano è I piccoli maestri (1964).
Facciamo un piccolo passo indietro, e ricominciamo il discorso da Fenoglio.
C’è un libro suo in cui viene descritto con estrema precisione e insieme con
pathos doloroso il momento del «passaggio», il «transito» epocale verso una
nuova condizione e situazione, la quale inizialmente non si sa quale sia e
soprattutto quale sia per essere: è Primavera di bellezza. Primavera di bellezza
descrive la storia di molti, oltre che del suo autore: giovanissimo ufficiale di
complemento – Fenoglio, come abbiamo visto, era nato nel 1922 – dopo vari
corsi di addestramento qua e là per l’Italia, acquartierato a Roma con il suo
reparto in attesa di partire per non si sa quale «fronte», vive nella capitale il
disastro dell’8 settembre. La situazione, anzi le situazioni, sono le stesse in cui
vennero a trovarsi molti soldati e ufficiali italiani in quel momento. Vediamo
cosa accade a quel protagonista, il quale già in questo racconto si chiama
(ovviamente non per caso) Johnny.
Dopo un avventuroso viaggio in treno da Roma, dribblando ronde di
carabinieri e di tedeschi, Johnny marcia di buon passo sulle colline che sono
ormai a un passo da casa sua, quando incontra un branco di soldati italiani
ancora insolitamente in divisa, di ogni regione d’Italia, ma soprattutto siciliani,
Johnny non ha nessuna idea sul da farsi, solo ha pensato poche ore prima che gli
piacerebbe ammazzare il maresciallo Graziani, il riorganizzatore dell’armata
fascista. Il gruppo di soldati, che viene dalla Francia, ha già deciso di combattere
i tedeschi, invece di sbandarsi o di darsi prigionieri. Dice, un po’ enfaticamente
il tenente Geo, che comanda il gruppo: «Ti unisci a noi per purgarti dello schifo
generale che è stato in Italia?» Risponde Johnny: «Io ho visto Roma e laggiú è
stato uno schifo». Replica Geo: «Scommetto che i tedeschi ne abbiamo uccisi
piú noi a B...bourg che non tutta la guarnigione di Roma». E Johnny: «Bastava ci
dessero l’ordine, eravamo talmente pronti a farci ammazzare». Geo: «Già... ma

bisognava farsi ammazzare anche senza l’ordine». Conclude Johnny: «È per
questo che salgo sul suo camion, tenente».
La scena finisce lí, ma è, nella sua semplicità, ovviamente decisiva. Ho scelto
appositamente un esempio minimale perché risultasse piú evidente il senso del
mio ragionamento. La rapidissima associazione mentale, che compie Johnny, e
che chissà quanti altri compirono, tra «schifo» e «salire sul camion», è quel che
si definisce, anche in stretto linguaggio tecnico-filosofico, la rinascita di un
«imperativo morale» dal fondo dell’abisso in cui gli italiani erano precipitati.
Stringiamo il parallelo: anche Meneghello vi torna continuamente nel suo
libro, quasi a riprendere le forze quando potrebbe sembrare che non ce ne siano
piú.
I piccoli maestri e Il partigiano Johnny sono molto diversi: ma, ai fini del mio
discorso, può forse risultare di maggiore interesse segnalare le affinità e gli
elementi comuni. A me pare che la straordinarietà dei due risultati letterari sia
strettamente ancorata al sentimento dei due giovani autori di aver vissuto
un’esperienza assolutamente straordinaria e dunque del tutto irripetibile. C’è aria
di nostalgia in queste pagine, nonostante il dolore, la sofferenza, la morte ne
siano i principali protagonisti – e la nostalgia in questo caso, come in molti altri,
funziona da motore poetico. Si tratta nel caso loro (come di Calvino) di
Resistenza in montagna: cioè di guerra aperta, e di guerra aperta contro un
nemico incomparabilmente unito, piú forte e ben armato. Ritorna cosí un
elemento storico della «guerra ribelle»: l’inferiorità abissale rispetto all’altro
esercito combattente. I partigiani di Fenoglio e Meneghello (e di Calvino) sono
tormentati dalla fame, dal freddo, dalla neve, dal fango, dalla penuria del
vestiario, dall’inadeguatezza dell’armamento, dalla ristrettezza e dalla povertà
dei ricoveri. Dormono male, mangiano male, combattono male. Gli effetti
narrativi sono sorprendenti.
Sembra strano dirlo: ma l’attività in cui i due «eroici» protagonisti sembrano
piú impegnati è quella della «fuga»: Johnny e il personaggio che dice «io» nei
Piccoli maestri non fanno che scappare. La «guerra di movimento» lascia il
passo al «rastrellamento», altro topos narrativo continuamente ricorrente. E il
rastrellamento, molto piú della guerra di movimento, è imprevedibile, incessante
e devastante. Il rastrellamento, infatti, il piú delle volte non fa coppia con
«prigionia» ma con «morte». Nella guerra in montagna a ogni azione segue una
reazione: l’instabilità, la precarietà, l’incertezza dominano sovrane e
costituiscono il Leitmotiv costante della narrazione.
Si direbbe che con I piccoli maestri e con Il partigiano Johnny torni in campo

l’antico individualismo italiano: questa volta, però, non slegato o contrapposto al
contesto, ma con una forte connessione al concerto collettivo. Viene in mente,
soprattutto per Meneghello, il nome di Nievo (peraltro richiamato in epigrafe
anche dalla camicia nera Giuseppe Berto [cfr. infra, cap. IV , par. 10.2.3.]). Un
Nievo, però, che si scopre non piú solo, e anzi s’immerge in una grande corrente
corale. Sia nello scrittore veneto sia in quello piemontese assume una rilevanza
eccezionale, nelle storie dei protagonisti, l’elemento popolare. Per la prima volta
il popolo – qui il popolo storico, reale, non stravolto da ideologismi, come in
altri testi del tempo – rialza la testa e diventa anch’esso personaggio
romanzesco. L’individualismo di «io» e quello di «Johnny» è osmotico e
penetrabile: non costituisce un grumo autoreferenziale, ma è un vettore di azione
e di conoscenza. Le soluzioni stilistiche di Meneghello lavorano su un
linguaggio piano, spesso colloquiale: l’eccezionalità dell’avventura viene da lui
intenzionalmente ricondotta all’inevitabile banalità ed economicità della vita.
Fenoglio costruisce invece una macchina a valenze multiple, nella quale l’uso
frequente dell’inglese serve – in direzione contraria al dialetto – a impedire una
localizzazione troppo restrittiva, troppo folkloristica, dell’evento raccontato (ma
anche di dialetto ce n’è molto, sia in Fenoglio sia in Meneghello).
Tuttavia, in ambedue ritorna, centrale, l’equazione individualismo-avventura.
Anche nei nostri – quasi si trattasse di una costante italica continuamente
presente – la tragedia è sempre temperata dal riso (in Meneghello, come ho già
accennato, la cosa è ancor piú sistematica, perché fa parte della sua continua
riduzione del drammatico e dell’avventuroso alla banalità quotidiana della vita:
questione di pudore anglo-veneto). Questo non toglie che, la Resistenza sia per
loro, sul piano etico-politico, il punto piú alto di un tentativo di rinnovamento
italiano e, sul piano esistenziale, il momento in cui si poté fare della propria vita
quel che si riteneva piú giusto. I due autori – non a caso settentrionali, uno
scrittore meridionale non avrebbe potuto farlo mai – introducono nel romanzo
italiano, per la prima volta nella sua storia (dopo Nievo, forse, ma nel caso suo
sul piano del tentativo fallito) una componente epica, d’origine non italiana,
forse conradiana, forse sterniana (la cultura letteraria inglese ha avuto per tutti e
due, come del resto per Calvino, una grande importanza, altro aspetto comune
molto significativo).
Di romanzi epici, in Italia non se n’erano mai visti. I due, di cui stiamo
parlando, per quella stretta connessione che esiste nel romanzo fra tematiche e
forme, segnalano un’originale, inconsueta novità stilistico-semantica, e al tempo
stesso la presenza possibile di un modo d’essere dell’identità italiana, anch’essa

rara e difficile come quella soluzione stilistico-semantica: un eroe italiano serio,
antiretorico, capace di lotta, di rischio e di sacrificio. Un eroe antropologico,
capace, appunto, d’essere un eroe romanzesco di tipo epico. Una novità
sostanziale, dunque, nel panorama della letteratura italiana contemporanea.
Appena emerso, anche lui è tornato a inabissarsi. Ma Fenoglio e Meneghello ci
testimoniano, con l’autorevolezza della loro ricostruzione romanzesca, che è
esistito davvero. E che forse, dunque, potrebbe tornare ad esserci.
10.2.3. L’«altro lato» della storia. Nulla di paragonabile sull’«altro lato della
storia»: la guerra e la lotta antipartigiana, vissuta dai fascisti dell’epoca. Segno,
anche questo, delle differenze abissali intervenute sul piano storico fra le due
parti (come avrebbe sentenziato il calviniano commissario Kim). Qualche
testimonianza, anche letterariamente valida, è tuttavia possibile registrare.
Il veneto Giuseppe Berto (1914-78) andò volontario in Libia nelle file delle
Camicie nere. Preso prigioniero in Tunisia dalle truppe americane, trascorse due
anni nel campo di Hereford, in Texas; dove gli accadde di scrivere, da lontano,
uno dei romanzi neorealisti piú intensi sul degrado civile e morale seguito in
Italia alla guerra, soprattutto in ambito giovanile: Il cielo è rosso (1947). Di
notevole livello è il piú tardo Il male oscuro (1964), nel quale descrisse una
faticosa esperienza di cura psicanalitica.
L’esperienza bellica è narrata nel romanzo-diario Guerra in camicia nera
(1955). Senza nessuna esplicita ritrattazione, Berto descrive però con occhio
fermo lo sfaldarsi progressivo delle illusioni (anche lui attira l’attenzione
sull’impreparazione dell’esercito, il dilettantismo dei comandi, la superficialità
della fede fascista). Per le circostanze storiche, a Berto capita di dover descrivere
praticamente una sola, lunga ritirata, dalla Libia alla Tunisia, dove si organizza
l’ultima e sterile resistenza in terra d’Africa. La «ritirata», ahimè, ricorre spesso
nelle storie di guerra italiane di quegli anni, è, come il «rastrellamento» e la
«fuga», un altro topos della nostra narrativa di guerra. Gli eserciti sconfitti,
infatti, di solito non avanzano, ma si ritirano (piú o meno contemporaneamente
doveva accadere la stessa cosa a Rigoni Stern, ma nelle steppe di Russia). E
descrivere una ritirata, si sa, non è mai una cosa allegra.
Il topos della ritirata comporta, come necessarie conseguenze logiche, quelli
della «resa» e della «prigionia». Alle scene della resa Giuseppe Berto dedica
pagine di grande e spoglia efficacia: la resa per lui è la fine di tutta una lunga
storia, vissuta, nel bene come nel male, con il rammarico di aver perso, e di aver

perso per di piú scioccamente, come effetto di un’implacabile concatenazione di
eventi che non potevano andare in modo diverso.
Piú intensa e bruciante l’esperienza di Giose Rimanelli (nato a Casacalenda
nel Beneventano, nel 1926), che, dopo la guerra, ha trascorso lunghi periodi di
studio e di lavoro negli Stati Uniti. La sua esperienza di guerra nelle file delle
fascistissime Brigate nere è narrata nel romanzo d’esordio Tiro al piccione
(1953).
Nel libro Rimanelli narra la propria storia: quella di un giovane sbandato e
confuso, che fugge di casa dopo l’8 settembre e finisce arruolato senza volerlo
nelle Brigate nere. Finito in quell’ambiente, ne assorbe i comandamenti e le
parole d’ordine, pur mantenendo nei suoi confronti un atteggiamento vigile e
distaccato, fin quando nell’ultima battaglia intorno a Montirolo (che si svolge il
28 aprile 1945, tre giorni dopo la conclusione della guerra, senza che nessuno di
loro lo sappia) il suo reparto finí circondato e, dopo essersi comportato
valorosamente, si dà prigioniero (ma il tenente che lo comanda si fa sparare in
testa dall’attendente per non consegnarsi, ultima scena atroce di questa atroce
guerra). Il «tiro al piccione» è quello con cui i cecchini partigiani, mirando
all’aquila littoria impressa sui berretti degli ufficiali e dei graduati, li sterminano
uno dietro l’altro. Preso prigioniero, s’accompagna a un giovane partigiano, che
gli fa da guardia, al tempo stesso elargendogli comprensione e cortesie. Giose
(Marco) cosí pensa di lui: «Era andato a combattere per la libertà alla stessa
maniera con cui io ero andato a combattere per il fascismo. Adesso però
Maurizio sapeva perché aveva combattuto, ed era contento di aver combattuto
per quella causa». Sono parole pronunciate subito dopo la guerra da uno scrittore
che aveva combattuto nelle Brigate nere, e ciò le rende particolarmente
significative (ci si può perfino chiedere se Rimanelli avesse letto la
conversazione fra Kim e Ferriera nel Sentiero dei nidi di ragno di Calvino, e ne
tenesse conto).
Giose (Marco) poi ritorna nel suo paese natale, nel Molise, e vi ritrova lo
stesso clima che vi aveva lasciato. Quando l’ex segretario del fascio locale, per
salutarne il ritorno, se ne esce con un discorso celebrativo del Duce e del
fascismo, Giose (Marco) gli salta addosso e tenta di strozzarlo. Il marasma per
Giose (Marco), invece di finire con il settembre 1943, continua e s’aggrava oltre
l’aprile 1945, perché lui, diversamente da Beppe (Johnny), non sa perché ha
combattuto e ora sa solo che ha perso e non sa perché. Ma una debole luce
illumina anche il suo apparentemente inutile sacrificio. Il libro finisce quando il

protagonista, ritrovato l’affetto della madre, sembra andare incontro ai nuovi
tempi con lo spirito diverso che l’esperienza compiuta gli ha faticosamente e
dolorosamente acquisito: «Adesso sapevo che era necessario tornare in mezzo
alla gente, vestito con i miei panni civili, e vivere finalmente per una ragione».
10.3. L’«Olocausto».
Intrecciata alle vicende della seconda guerra mondiale e della Resistenza, si
sviluppa in Germania e in Europa quella che Adolf Hitler stesso aveva definito
l’Endlösung, la «soluzione finale»: cioè il progetto, perseguito con
organizzazione e metodi scientifici, di sterminare totalmente la comunità ebraica
non solo in Germania, ma in tutta Europa. Come abbiamo visto, le inclinazioni
razziste del nazismo venivano da lontano; ma durante la guerra esplosero in
maniera selvaggia, dando luogo al piú orribile crimine che sia mai stato
consumato contro l’umanità.
Furono creati (soprattutto in Germania e in Polonia) appositi «campi di
sterminio». Vi confluirono gli ebrei rastrellati e deportati da tutte le nazioni
europee soggette al dominio nazista. Fra il 1940 e il 1945 vi furono annientati sei
milioni di ebrei, dopo averli sottoposti a incredibili maltrattamenti e privazioni.
In Italia le sciagurate «leggi per la difesa della razza» avevano creato per gli
ebrei, fin dal 1938-39, condizioni non molto dissimili da quelle già operanti in
Germania. Dopo l’8 settembre, sotto l’occupazione tedesca, e con la
collaborazione attiva dei fascisti della Repubblica di Salò, circa 8000 ebrei
italiani vennero deportati nei campi di sterminio. Soltanto pochi di loro
tornarono.
10.3.1. L’«Olocausto» e la memoria. Uno degli obiettivi fondamentali
dell’Endlösung, oltre alla distruzione fisica del popolo ebraico, era
l’annullamento della sua memoria. Annientare, per dimenticare; e per far
dimenticare. La letteratura dell’Olocausto è perciò innanzi tutto una letteratura
che lotta per la conservazione della memoria. Non a caso, credo, il libro dedicato
dal triestino Bruno Piazza (1889-1946), superstite dalla deportazione, alle
vicende del suo internamento e delle sue disumane sofferenze, s’intitola Perché
gli altri dimenticano (1956).
Questo, mi pare, è l’orizzonte dentro cui va collocata l’opera anche di Primo
Levi, la cui funzione di testimone s’innesta peraltro su un’altissima vocazione
letteraria (da questo punto di vista, dunque, la sua esperienza è una conferma di

quanto abbiamo già detto a proposito di Rigoni Stern, Fenoglio, Meneghello e
altri).
10.3.2. Primo Levi, ovvero «la risposta all’orrore». Primo Levi, nato a
Torino nel 1919 da vecchia famiglia torinese, si era laureato in chimica nel 1941
e aveva cominciato ad esercitare la professione. Dopo l’8 settembre s’era unito a
una formazione di partigiani in Val d’Aosta. Preso prigioniero dai tedeschi in
dicembre, fu inviato come ebreo nel campo di sterminio di Auschwitz. Vi restò
fino all’arrivo dell’Armata rossa nel gennaio 1945. Dopo un soggiorno in un
campo di transito sovietico, rientrò a Torino alla fine del ’45.
Vi riprese la sua professione. Nel 1947 pubblicò – non senza difficoltà – il
suo Se questo è un uomo, che narra il suo soggiorno ad Auschwitz; nel 1963, La
tregua, che narra il suo lungo viaggio di ritorno da Auschwitz a Torino.
Dopo la ripubblicazione presso Einaudi nel 1956 di Se questo è un uomo, la
sua fama letteraria cominciò a crescere e a poco a poco lo spinse ad abbandonare
per la nuova la vecchia professione. Levi è tornato sugli argomenti della
persecuzione ebraica con il romanzo Se non ora quando? (1982), storia di una
banda partigiana ebraica, che attraversa combattendo l’intera Europa orientale
alla ricerca della salvezza e della libertà; e con I sommersi e i salvati (1986),
estrema riflessione sulle conseguenze che sui deportati avevano prodotto
l’universo concentrazionario e il terrore della prossima, pressoché inevitabile,
eliminazione.
Ma ha scritto anche «normali» racconti di vita quotidiana e di lavoro. In La
chiave a stella (1978), intenso e narrativamente molto efficace, ha messo a frutto
anche le sue competenze tecnico-scientifiche.
Levi è morto suicida – probabilmente schiantato dall’insopprimibile onere dei
ricordi – nel 1987.
Se questo è un uomo è un grandissimo libro, che, per la sua materia e la sua
natura, è tuttavia difficile giudicare letterariamente. Cercheremo d’indicarne
alcune delle strutture costitutive per formulare alla fine un giudizio d’insieme.
Una delle costanti intellettuali, umane e letterarie di Primo Levi consiste in
un’irrevocabile tendenza a spingere lo sguardo «verso il fondo», oltre il velame
ingannevole delle apparenze sensibili: coerentemente con l’esperienza
preliminare e fondativa del suo porsi come scrittore di fronte al mondo, che si fa
cosciente per la prima volta – appunto – quando Levi capisce, nei suoi
primissimi giorni di Lager, che «siamo arrivati al fondo»: «Piú giú di cosí non si

può andare: condizione umana piú misera non c’è, e non è possibile». Ora, Levi
è tra gli scrittori del nostro secolo (e qui intendo non solo gli italiani) quello che
– forse insieme con il primo Solženicyn (l’autore di Una giornata di Ivan
Denisovič, 1962) – ha piú approfittato dell’esperienza eccezionale che gli era
offerta (se dirlo in questo modo non suona come una bestemmia) per scendere
alle radici dell’umano, là dove il Bene e il Male, cioè quel tanto di Assoluto che
ci è dato vivere su questa terra, si fronteggiano con purezza cristallina: figure in
questa forma ambedue terribili, a pensarci bene, se è vero che il Bene, a quel
livello e a quello stadio, tende a confondersi – e non potrebbe essere che cosí, e
Levi lo ripete continuamente nella sua opera – con la sopravvivenza pura, la
difesa del valore-uomo in quanto pura e semplice corporeità – corpo non mistico
da salvare.

Un altro aspetto risulta centrale, ed è la luce che illumina anche le descrizioni
piú orribili e disperate (forse, la stessa luce che ha consentito a Levi il miracolo
della sopravvivenza).
Tutta la sua opera – ivi compresi i racconti del campo di sterminio – è
percorsa da un irriducibile ottimismo vitale, umano, del tutto laico, non
religioso. Primo Levi, nonostante tutto, non è una vittima: è un combattente, che
fa della difesa della sopravvivenza – una sopravvivenza che però, per non essere
spregevole e non diventare anch’essa occasione di caduta, deve restare severa e
rigorosa anche nelle condizioni peggiori – uno strumento di affermazione del
proprio io contro il dominio della barbarie e del disordine.
La letteratura, nella sua forma specifica di narrazione (ma anche la poesia, e il
ricordo della poesia, recitano per Levi un loro ruolo in questo gioco tragico e
sublime), è connessa strettamente con questa visione e pratica della
sopravvivenza, anzi, nasce con esse. Primo Levi non è il sopravvissuto, che, a
posteriori, si fa narratore per poter rendere la sua testimonianza; egli è il
testimone che «legge» l’esperienza del campo di concentramento in modo tale
da trasformarla potenzialmente in racconto fin dall’inizio e dunque, secondo una
virtualità che solo la sorte si sarebbe incaricata di trasformare in realtà, anche in
letteratura: perché il racconto, anche se è la testimonianza diretta del vissuto piú
atroce, è pur sempre, in qualche suo modo anche particolarissimo, letteratura. Di
questa tesi è lo stesso Levi a esibire le prove in piú punti dei suoi racconti
concentrazionari, ma in maniera piú esplicita che altrove e piú facile da citare in
un’Appendice a Se questo è un uomo, scritta nel 1976 per un’edizione scolastica
dell’opera: «Se non avessi vissuto la stagione di Auschwitz, probabilmente non
avrei mai scritto nulla. [...] È stata l’esperienza del Lager a costringermi a
scrivere... mi pareva, questo libro, di averlo già in tasca tutto pronto, di doverlo
solo lasciare uscire e scendere sulla carta».
Primo Levi è dunque uno scrittore che nasce in quanto tale ad Auschwitz: è
un primo elemento, abbastanza prodigioso, su cui varrebbe la pena di riflettere a
lungo.
Ma non basta. Non solo Levi non sarebbe nato come scrittore se non fosse
passato per Auschwitz. Ma, nato come scrittore ad Auschwitz, non può che
parlare di Auschwitz. È stato osservato, da parte di un altro importante scrittore
del nostro tempo (D. Del Giudice): «È significativo quanto disse Levi nel 1984 a
proposito del celebre assioma di Adorno, secondo il quale dopo Auschwitz non
si può fare poesia: “La mia esperienza è stata opposta, in quegli anni avrei

riformulato le parole di Adorno: dopo Auschwitz non si può piú fare poesia se
non su Auschwitz”».
Il valore assoluto dell’esperienza scrittoria di Primo Levi – che ne fa senza
alcun dubbio uno «scrittore mondiale» – è dunque questo: la «risposta
all’orrore» non lo cancella, ma lo vince. Nella letteratura, nella grande
letteratura, la risposta si concretizza, diventa vivente, si universalizza. Levi ha
creato un «classico» là dove, senza di lui, ci sarebbero stati soltanto avvilimento,
distruzione e morte.
11. La poesia tra ermetismo e impegno civile.
Dopo la guerra, la prima e piú illustre vittima del nuovo clima di «impegno» è
l’ermetismo. La critica militante, di simpatie gramsciane e neorealistiche, gli
rimprovera formalismo, distacco, disimpegno e un culto troppo esclusivo
dell’«assoluto». Però, gli effetti minimi, che almeno sul momento questa
polemica produce, sono la prova evidente che i linguaggi e gli stili non si
cambiano su commissione. Infatti, chi continua nel nuovo clima l’esercizio
difficile della poesia deve fare i conti con la scuola da cui è uscito: e i piú
autentici son quelli che tradiscono meno.
Si potrà osservare se mai che il mutamento dei riferimenti poetici e ideologici
consente a molti di manifestare tonalità e interessi, che appaiono meno
facilmente riconducibili ai parametri dell’ermetismo come scuola (cfr. supra,
cap. III , par. 17.): Caproni, ad esempio, non è la stessa cosa di Luzi, e Bertolucci
non è la stessa cosa di Sereni. Distinguerei, perciò, fra un primo gruppo di poeti,
in cui la cifra stilistica ermetica è piú evidente (e questi li tratterei qui di
seguito), e un secondo gruppo i cui componenti vanno di piú per conto proprio,
facendo al tempo stesso da ponte alle esperienze dei piú giovani (e questi li
tratterei piú avanti: cfr. infra, cap. V , par. 11. sgg.); avvertendo però fin d’ora che
tra i due gruppi ci sono legami solidissimi e una sostanziale continuità.
Bisogna pensare altresí che, se la poesia d’impronta ermetica sopravvive al
duro colpo dell’impegno, non è che se ne dimostri del tutto insensibile: anzi.
Quei tali strumenti, quel modo di dire e di parlare, quell’appartatezza e
discrezione cosí caratteristici non si sottraggono a quella che, con linguaggio dei
tempi, potremmo definire la «verifica della storia»: con esiti di rinnovamento
non solo tematico, ma anche linguistico e stilistico, in taluni casi di notevole
effetto.

L’esempio lo diede lo stesso caposcuola indiscusso, Eugenio Montale. Nel
1956 pubblicò le poesie de La bufera e altro (1940-1954), in cui raccolse anche i
versi intitolati Finisterre, scritti fra il 1940 e il ’42 (il titolo, che fa riferimento a
una località marittima sulle coste della Bretagna, ha anche una valenza
metaforica: «finis terrae», con riferimento alla guerra in atto). Da una parte, la
raccolta riprende direttamente tonalità e temi delle Occasioni. Dall’altra, il poeta
s’immerge, con quella sua strana lingua dialogante e insieme sfuggente, nel
magma della catastrofe in atto. Rilevantissimo da questo punto di vista il
componimento La primavera hitleriana, che non a caso porta un’epigrafe
dantesca («Né quella ch’a veder lo sol si gira…»). La scansione trita e
malinconica, il silenzio sospeso sui versi dell’inconfondibile dettato montaliano
s’aprono come sgomenti alla contemplazione dell’indicibile orrore che passa:
Da poco sul corso è passato a volo un messo infernale
tra un alalà di scherani, un golfo mistico acceso
e pavesato di croci a uncino l’ha preso e inghiottito,
si sono chiuse le vetrine, povere
e inoffensive benché armate anch’esse
di cannoni e giocattoli di guerra.

E Salvatore Quasimodo, poeta in genere un poco frigido e scolastico, animava
la sua vena con autentica indignazione di fronte allo spettacolo dell’orrore
quotidianamente offerto dalla ferocia nazifascista (Giorno dopo giorno, 1947):

E come potevamo noi cantare
con il piede straniero sopra il cuore,
fra i morti abbandonati nelle piazze
sull’erba dura di ghiaccio, al lamento
d’agnello dei fanciulli, all’urlo nero
della madre che andava incontro al figlio
crocifisso sul palo del telegrafo?

Alfonso Gatto (1909-76), meridionale, si trasferí presto a Firenze, dove fu a
fianco di Vasco Pratolini in molte delle loro imprese giovanili (cfr. supra, cap.
III , par. 14.1.4.). Sono stimolate dalle esperienze di guerra le raccolte poetiche
L’allodola (1943), Amore della vita (1943-44), Il capo sulla neve (1943-47): le
ultime due confluite poi ne La storia delle vittime (1966). L’andamento
colloquiale e disteso, ma non prosastico, anzi melodico, della poesia di Gatto,
crea quadri di suggestiva intensità: «Con l’acqua morta della sera udivo | quasi
lontane rondini passare | azzurre all’ombra del Naviglio. Intorno, | ogni tristezza
al braccio dei soldati | era un povero odore di donna | coi garofani scuri sopra il
petto».
Di spessore poetico piú forte e di complessità tematica piú profonda gli ultimi
tre poeti presi qui in considerazione: Vittorio Sereni, Mario Luzi e Franco
Fortini.
Vittorio Sereni, di Luino, vicino a Varese (1913-83), pubblicò le sue prime
raccolte, Frontiera (1941) e Poesie (1942, che in sostanza è una ripresa della
prima), in pieno clima ermetico. Richiamato alle armi, fu preso prigioniero dagli
americani e trascorse i due anni successivi in campo di concentramento in
Algeria e in Marocco. Frutto di questa esperienza furono le poesie di Diario
d’Algeria (1947). La tonalità piú tipica di Sereni è un mormorare basso, che
appena si sente; ma incide forte sulla sabbia, come in questa visione da lontano
della guerra che si sta combattendo: «Non sa piú nulla, è alto sulle ali | il primo
caduto bocconi sulla spiaggia normanna» (il grande sbarco alleato del 6 giugno
1944 sulle coste francesi).
Trascorso qualche anno, partecipando anche lui, forse senza volerlo, del clima
degli anni ’60 (cfr. infra, cap. V , par. 11. sgg.), ne Gli strumenti umani (1965)
ampliò in maniera imprevedibile tematiche e soluzioni stilistiche. Il mondo della
fabbrica e della produzione, le contraddizioni di classe, l’antagonismo tra vecchi

e giovani riempiono la sua nuova posizione e al tempo stesso la svuotano,
facendola vacillare. È il momento dell’ermetismo giunto alla sua estrema
verifica.
Catafratto in una sua angelica certezza procede invece nella storia Mario Luzi
(1914-2005), forse il piú autentico degli eredi dell’ermetismo. Aveva esordito
giovanissimo nel 1935 con la raccolta La barca. Di questi nostri anni sono
Quaderno gotico (1947), Primizie del deserto (1952), Onore del vero (1957).
Nel 1960 ha raccolto la sua produzione poetica in Il giusto della vita.
Tipico di Luzi è concentrare il suo discorso su dati essenziali della coscienza,
senza troppe concessioni al commento e alla dialogicità. In lui il culto ermetico
dell’assoluto si associa al culto religioso – non però devozionale, anzi nelle
tematiche piuttosto laico – di una trascendenza che illumina (ma solo di
sguincio) la terrena esistenza. Lo definirei un lirico puro.
Negli anni successivi anche lui s’è aperto a un dialogare piú vasto, a una sorta
di colloquio con un altro da sé, che appare difficile individuare, ma s’avverte
(Nel magma, 1963; Al fuoco della controversia, 1978). Mentre in anni ancora
piú recenti la celata religiosità emerge in forma sempre piú chiara (Viaggio
terrestre e celeste di Simone Martini, 1994; La Passione, 1999).
Ottimo conoscitore della letteratura francese e inglese, e traduttore di testi,
Mario Luzi ha dato, nella sintesi antologica L’idea simbolista (1959),
un’eccellente informazione sui poeti decadenti francesi e insieme una ragione
della sua poetica. Si è molto impegnato a far attribuire a Dino Campana la fama
che meritava. Fu creato senatore a vita nel 2004.
Con Franco Fortini entriamo in un’altra dimensione. Figlio di un ebreo (il suo
vero cognome era Lattes) e di una non ebrea (il cui cognome era Fortini), era
nato a Firenze nel 1917. Ufficiale durante la guerra, partecipò brevemente alla
Resistenza in val d’Ossola, poi si rifugiò in Svizzera. Qui, insieme a molteplici
esperienze letterarie e culturali, si convertí alla religione evangelica. Dopo la
guerra lavorò all’Olivetti, poi insegnò nelle scuole superiori; infine è stato
docente, dal 1971 al 1989, di storia della critica letteraria nell’Università di
Siena. Dopo la guerra, ha abitato sempre a Milano, dove è morto nel 1994.
In una personalità del genere s’intrecciano molteplici influenze e suggestioni.
Aveva intensamente lavorato al «Politecnico» insieme con Vittorini, tuttavia
polemizzando spesso con lui per una sua concezione troppo letteraria della
nozione di cultura (naturalmente distinguendosi al tempo stesso dalle posizioni

chiuse e dogmatiche dei comunisti ufficiali). Negli anni ’60 esercitò
un’influenza notevole sui gruppi giovanili e sulle tendenze culturali nuove allora
emerse (cfr. infra, cap. V , par. 8.4.).
Il fatto che lo presentiamo la prima volta come poeta non è casuale. Pensiamo
infatti che Fortini sia innanzi tutto un poeta. In primo luogo, dal punto di vista
cronologico: nasce in pubblico, infatti, con due raccolte poetiche, Foglio di via e
altri versi (1946) e Poesia ed errore (1959), che approssimativamente
raccolgono le poesie che vanno dal 1937 al 1957.
In secondo luogo, perché, anche dal punto di vista esistenziale e culturale,
questo intellettuale molteplice e anche contraddittorio appare alla fine tutto
raccolto intorno a un’idea di poesia come totalità e libertà (ricordate l’articolo
sul «Politecnico»? Poesia e libertà).
Forti in lui sono le suggestioni surrealiste (anche di queste abbiamo già
discorso). Però la matrice ermetica mi sembra altrettanto innegabile:

Limpidissima rosa
che recisa dall’orto
in verde vetro immergi or le spine,

a veder come posa
nell’aria la tua guancia

quanta chiara giustizia
scende alla mente; e a misurare il vero,
quanto nuovo conforto.

Tuttavia, l’ambizione del Fortini poeta è che la sua poesia sia voce d’un
sentimento piú generale, una sorta di segreta metafora di un sentire collettivo (A
Boris Pasternak; I destini generali). Come questo possa avvenire non è sempre
chiaro, se non per la forza intrinseca del verso. Ma la tensione stilistica – qualche
volta trascesa in enfasi – spinge indubbiamente in questa direzione. E, vista nel
suo complesso, la poesia fortiniana è un vettore sicuro che attraversa almeno tre
decenni, coniugandosi continuamente con la sua predicazione ideologicoculturale.
Le poesie di Fortini sono state da lui raccolte in Una volta per sempre. Poesie
1938-1973 (1978) e Paesaggio con serpente. Poesie 1973-1983 (1984). L’ultima
sua raccolta poetica, dove l’idea della morte è dominante, è Composita solvantur
(1994).
12. Scrittori atipici, fantastici e disimpegnati.
Un folto gruppo di scrittori non risponde neanche in questi anni alle
«categorie» finora elencate. In questa classificazione non è però contenuto
nessun «giudizio di valore» (del tipo: sono migliori gli uni, o gli altri?) Essa ha
solo un valore descrittivo. In sostanza, gli scrittori, ai quali intendiamo ora
riferirci, sono quelli che non aderiscono esplicitamente alla poetica del
neorealismo e si mantengono piuttosto fedeli alla linea di ricerca iniziata negli
anni ’30 e conservata, senza soluzioni di continuità, anche durante la guerra.
Conservatori o liberali in gran parte, si potrebbe anche suggerire con questo
riferimento l’impressione che a uno schieramento letterario corrisponda uno
schieramento politico (per esempio: un certo rapporto con l’ispirazione del
giornale liberaldemocratico «Il Mondo» è dimostrabile). Ciò è in parte vero, a
patto che la sovrapposizione non venga applicata meccanicamente: per certi
versi, infatti, anche Moravia potrebbe far parte di questo gruppo, a testimonianza
ulteriore del fatto che non di un vero e proprio gruppo si tratta, bensí di un
elenco di personalità liberamente accostate fra loro da simpatie generazionali e
di gusto.
Emerge in questo ambito una predisposizione fantastica e ironistica – tra

Kafka e il surrealismo – abbastanza rara nella tradizione narrativa italiana
precedente (ovviamente, viene in mente il nome di Savinio, ma il riferimento
sarebbe solo parzialmente corretto).
In prima fila su questo versante troviamo il bellunese Dino Buzzati (190672), con Paura alla Scala (1949) e Il crollo della Baliverna (1954). Ma il suo
capolavoro resta Il deserto dei tartari (1940). È la storia, allucinata e al tempo
stesso ossessivamente realistica, di un giovane ufficiale, Giovanni Drogo, che
trascorre tutta la sua vita in una fortezza ai confini del deserto in attesa d’un
nemico che non si conosce e non si vede mai. Alla fine, quando lo scontro
sembra imminente, Drogo s’ammala ed è costretto a lasciare la fortezza: quindi
muore in solitudine. L’apologo è evidente: il nemico peggiore è quello che
incombe e non si rivela. È l’astratta dimensione della paura che impaurisce di
piú. Il fatto che il libro fosse pubblicato nell’imminenza del conflitto mondiale
non fa che accentuarne l’inquietante carica premonitrice.
Scrittore di rara forza stilistica è Tommaso Landolfi (1908-79). Prima della
guerra pubblicò La pietra lunare (1939) e i racconti de Il mar delle blatte
(1939). Subito dopo, Le due zittelle (1945) e Cancroregina (1963); qualche anno
piú avanti, del genere del «romanzo diario», La biere du pecheur (1953) (nel
titolo francese è contenuto un doppio equivoco linguistico: «biere» può
significare o «birra» o «bara»; «pecheur» o «pescatore» o «peccatore») e Rien va
(1963, è un’espressione usata spesso dal «croupier» nel gioco della «roulette»,
passione a cui Landolfi dedicò molto tempo e… denaro).
Prendiamo Le due zittelle (per chi scrive l’opera piú riuscita del nostro). In
una vicenda apparentemente lineare – due vecchie signorine tengono in casa una
scimmia, che nascostamente ne combina di tutti i colori – s’introducono motivi
di sconcerto e d’inquietudine: il sacrilegio, la fede religiosa che vacilla, una
sorta, persino, di vago orrore della sessualità. Tutto, naturalmente, sul «detto» e
il «non detto», come in una sorta di gioco di specchi, che riflette, ma al tempo
stesso deforma e moltiplica, la realtà circostante. Anche le discussioni teologiche
fra due preti – uno ortodosso, l’altro trasgressivo – in merito alle responsabilità
personali degli animali, rivelano il fine intellettuale che è Landolfi.
Anche di Guido Piovene, vicentino di nobile famiglia (1907-1974), si
potrebbe dire che il libro piú riuscito è il piú lontano: Lettere di una novizia
(1941). Si tratta di un romanzo epistolare, in cui vengono narrate le torbide
vicende di una ragazza, costretta alla monacazione forzata per nascondere un

delitto. Piú che a illustri precedenti (si pensi alla Storia di una capinera di
Verga), è opportuno richiamarsi alla narrativa di Fogazzaro e al morbido e
inquieto cattolicesimo della provincia veneta.
Dopo la guerra Piovene scrisse La gazzetta nera (1943) e Pietà contro pietà
(1946), ispirato alle drammatiche vicende di quegli anni; e ne La coda di paglia
(1962) fu uno dei pochi a ripercorrere lucidamente e con coraggio le ragioni del
suo rapporto giovanile con il fascismo.
Notevole è Viaggio in Italia (1957), raccolta dei resoconti giornalistici di un
suo percorso attraverso le città italiane del tempo, soprattutto quelle minori e
provinciali.
Il torinese Mario Soldati (1906-99), regista cinematografico notevole
(ricorderò la versione filmica di Piccolo mondo antico di Fogazzaro [1941]), si
rivela con America primo amore (1935), reportage giornalistico di prim’ordine,
che andrebbe collocato accanto alle operazioni «americanistiche» di Pavese e
Vittorini. Ha scritto numerosi volumi di racconti, con stile brillante e
cosmopolita (L’amico gesuita, 1943; A cena col Commendatore, 1950); e in
almeno un caso ha scritto un romanzo di notevole rilievo, Le lettere da Capri
(1954).
Ci sono poi quegli scrittori che perseguono essenzialmente una ricerca
finissima di ordine stilistico, nella piú pura tradizione dell’autobiografismo
memoriale degli anni ’30. Tale è, a nostro avviso, Antonio Delfini (1908-63),
autore de Il ricordo della Basca (1939), ripubblicato dall’autore con una lunga
prefazione nel 1956; cui segue, cronologicamente e logicamente, Il fanalino
della Battimonda (1940).
Comincia come memorialista di guerra lo psichiatra toscano Mario Tobino
(1910-91), con Il deserto della Libia (1952), bel libro, che già abbiamo
richiamato in precedenza. Però nei libri successivi, e soprattutto con Le libere
donne di Magliano (1953) e La brace dei Biassoli (1956), si è indirizzato verso
una sorta di scavo documentario dell’esistenza, fortemente sostenuto da un
impianto psicologico e da un elevato senso dello stile.
Un caso a parte è rappresentato dal catanese Vitaliano Brancati (1907-54).
Fervente nazionalista, fascista e dannunziano in gioventú, s’accostò a poco a
poco a un antifascismo d’impronta dichiaratamente liberaldemocratica. Se per un
verso potrebbe essere accostato alla tradizione meridionalistica (qualora si tenga
presente il contenuto della maggior parte dei suoi racconti e romanzi), dall’altra

mostra di avere piú sostanziosi punti di contatto con il moralismo di un Moravia
e di un Alvaro.
Nei suoi romanzi maggiori, Il bell’Antonio (1949) e Paolo il caldo (1955,
incompiuto), descrisse con sapienza abitudini e costumi dei suoi correligionari,
individuando nel fascismo e nel «gallismo» le tare quasi genetiche della
popolazione italiana meridionale.
I vertici della sua arte sono però raggiunti quando l’aspetto documentario
s’intreccia piú esplicitamente a quello satirico, producendo una sorta di sinfonia,
intrisa di crepitanti umori comici: ciò accade, ad esempio, nel bel romanzo breve
Don Giovanni in Sicilia (1941), uno dei libri che bisognerebbe chiamare in causa
qualora si volesse capire meglio l’Italia di quei tempi.
Brancati scrisse anche per il teatro. Il suo dramma La governante (1952) –
anche in questo caso per capire lo spirito dei tempi – fu osteggiato duramente
dalla censura, che ne impedí la rappresentazione per motivi morali e religiosi.
13. Eduardo.
Chi ha seguito fin qui il nostro racconto, potrebbe aver maturato
l’impressione che molte delle principali caratteristiche del teatro di Eduardo De
Filippo (1900-84) vadano fatte risalire al clima culturale e letterario di questi
anni immediatamente successivi alla guerra: le tematiche socialmente
impegnate, le caratterizzazioni popolari o popolaresche, l’uso del dialetto
napoletano, un certo, implicito, piú che esplicito, meridionalismo. Per chiarezza,
però, occorre dire subito che, in realtà, Eduardo, almeno nel suo nucleo
essenziale, ha poco a che fare con il neorealismo contemporaneo, almeno se del
neorealismo si abbia una visione circoscritta, come di una vera e propria
tendenza.
Figlio illegittimo del grande attore Eduardo Scarpetta (autore però anche di
testi comici per la propria compagnia) e di Luisa De Filippo, ebbe un’esperienza
diretta del grande teatro napoletano (dove a Scarpetta bisognerebbe affiancare
Viviani) fin da bambino. Con i fratelli Peppino e Titina, anche loro destinati a
diventare attori famosi, fondò nel 1931 la compagnia de «Il teatro umoristico dei
De Filippo», per la quale scrisse (in collaborazione con i fratelli) Natale in casa
Cupiello (1931), insuperato esemplare di ritratto comico di un «interno»
napoletano, fra proletariato e piccola borghesia (che è la zona sociologicosemantica – se si può dir cosí – in cui Eduardo colloca in maniera privilegiata
tutte le proprie invenzioni).

Seguirono dopo la guerra, in rapida e straordinaria successione, Napoli
milionaria! (1945), Questi fantasmi! (1946), Filumena Marturano (1946), Le
voci di dentro (1948), De Pretore Vincenzo (1957), Il sindaco del Rione Sanità
(1960), Gli esami non finiscono mai (1973).
Il gioco teatrale – ovvero la dinamica degli eventi, la comparsa e la
scomparsa dei personaggi, l’alternanza, prodigiosamente sapiente, delle voci – è
pressoché perfetto. Il teatro italiano contemporaneo in lingua non conosce nulla
di simile.
Su quel gioco – piú che viceversa – vengono calate e costruite le situazioni.
Da questo punto di vista, innegabile è la presenza della drammaturgia
pirandelliana per quel che riguarda la definizione dei caratteri e la visione
esistenziale. La sua linea di tendenza piú importante si muove, dunque, in
direzione di una visione fortemente deformata dell’esistenza, in cui comico e
tragico, il dolce e l’amaro della vita, il sorriso e il pianto, indissolubilmente
s’intrecciano e l’eventuale particolare realistico è riportato, con abilità quasi
infallibile, alla matrice esistenziale che lo ha determinato.
Teatro non popolare ma piuttosto piccolo-borghese, quanto alle idealità e alle
problematiche che esso esprime, quello di Eduardo rappresenta un capitolo
importante della nostra letteratura contemporanea per la capacità di rinverdire
una tradizione legata all’Ottocento e alle sue perduranti eredità anche nel campo
del gusto contemporaneo. Certo, nel gioco di cui abbiamo parlato c’è anche un
elemento «attoriale»: il fatto, cioè, che tra l’Eduardo commediografo e l’Eduardo
attore si manifesta una connessione profonda, quasi magica. Dove comincia
l’uno, e dove finisce l’altro? Certo, chi ne ha avuto esperienza non può fare a
meno di associare intimamente l’uno all’altro.
Questo elemento magico è scomparso ovviamente con la scomparsa di
Eduardo (le testimonianze televisive e cinematografiche sono straordinarie, ma
la sua «faccia» era un’altra cosa). Tuttavia, la resistenza dei copioni sembra,
nonostante tutto, fuori discussione. Bisognerà soltanto, forse, abituarsi a vederli
rappresentati in maniera normale, come un qualsiasi altro buon testo di teatro,
senza la straordinaria mediazione della maschera, anch’essa comico-tragica, e
sicuramente irriproducibile, del grande attore Eduardo.
14. Pier Paolo Pasolini: apoteosi e crisi del neorealismo.
Ogni periodo storico-letterario finisce – e comincia – o per rottura o per
eccesso (i nostri lettori sono ormai abbastanza esperti da capire da soli che le

espressioni «finire» e «cominciare» sono, per quanto riguarda una materia
mobile come la storia letteraria, molto relative e approssimative: indicano una
«tendenza», non un «fatto»). Il periodo storico-letterario, che abbiamo legato
all’età del fascismo, finisce, ad esempio, bruscamente, per rottura. A parte il
trauma della guerra, che ovviamente pesa anche sulle dinamiche letterarie, si
verifica allora un brusco salto negli orientamenti del gusto e delle poetiche ed è
molto condivisa da subito l’idea che una nuova fase si sia aperta, completamente
diversa rispetto a quella precedente.
La fase del neorealismo si chiude invece – e abbastanza rapidamente – sia
perché alcuni avvenimenti intervengono dall’esterno a minarne l’apparente
compattezza (cfr. infra, cap. IV , par. 16.), sia perché al suo interno si
manifestano alcune forzature e accelerazioni, che, con l’intento dichiarato di
conferirle maggiori dignità e verità, finiscono per scompaginarne e dissolverne il
già fragile quadro.
Su questo sfondo va considerata e studiata la figura per tanti versi eccezionale
di Pier Paolo Pasolini: altro fattore, se si può definir cosí, di «destabilizzazione»
delle principali coordinate, che in precedenza abbiamo cercato di definire.
Presentatosi sulla scena con l’irruenza dei suoi vent’anni (apparteneva anche lui
alla generazione degli anni ’20), e con l’intento dichiarato di diventarne solidale
e partecipe, ne turbò creativamente gli equilibri con la pura forza delle sue
proposte letterarie e politiche: favorendo perciò, anche senza volerlo, il transito a
una nuova fase.
14.1. Elementi biografici.
Pier Paolo Pasolini era nato a Bologna nel 1922, da Carlo Alberto, ufficiale di
carriera, e Susanna Colussi, friulana. Dopo alcuni anni di vagabondaggio al
seguito del padre, nel 1937 la famiglia fissò la sua residenza a Bologna, dove
Pier Paolo terminò i suoi studi superiori e si iscrisse alla facoltà di Lettere.
Gli anni bolognesi sono importanti per la sua formazione. Si legò d’amicizia
con alcuni coetanei, destinati a diventare anche loro letterati e poeti (F. Leonetti,
R. Roversi, L. Serra). Frequentò assiduamente le lezioni universitarie, dove ebbe
tra i suoi maestri preferiti il grande storico dell’arte Roberto Longhi (1890-1970,
marito di Anna Banti). Si sarebbe laureato nel 1945 con Carlo Calcaterra, noto
storico della letteratura, con una tesi su Pascoli.
Arrivata la bufera della guerra, è soldato per soli quindici giorni. Poi – mentre
il padre affronta una lunga e penosa prigionia in Kenya – con la madre e il

fratello minore Guido ripara in Friuli, a Casarsa (di cui era originaria la famiglia
della madre). Guido entra in una formazione partigiana: sul finire del conflitto
viene ucciso in uno degli scontri a fuoco (non infrequenti su quella delicata linea
di confine) con una formazione titina.
Pier Paolo si radica profondamente nell’ambiente friulano, fino a pensare di
vivervi. Comincia a scrivere poesie nel dialetto di quei luoghi. La prima raccolta
apparve nel 1942: Poesie a Casarsa (1942) ed ebbe il riconoscimento di una
recensione di Gianfranco Contini, al quale il giovane immediatamente si legò.
Nel 1945 fondò una «Academiuta di lenga furlana», il cui scopo doveva essere la
difesa e la promozione delle parlate locali.
Aveva messo in piedi per sopravvivere una scuola privata. Nel 1949 fu
accusato di corruzione di minori. L’accusa – che faceva emergere
scandalosamente la sua omosessualità – provocò reazioni sproporzionate. Fu
sospeso dall’insegnamento; fu espulso dal Partito comunista, cui s’era iscritto
nei giorni della Liberazione; e fu in sostanza costretto a lasciare Casarsa e il
Friuli.
Raggiunse Roma, dove, pure tra mille difficoltà economiche, riuscí a entrare
in contatto con gli ambienti intellettuali della capitale e a farsi conoscere
(Alberto Moravia, in particolare, gli fu prodigo di aiuti). Comincia una fase
intensissima di attività e di produzione poetica e letteraria.
Nel 1952, con il poeta romanesco Mario Dell’Arco (pseudonimo di Mario
Fagiolo [1905-96]), compila l’importante antologia Poesia dialettale del
Novecento, che rilancia il problema dell’uso letterario del dialetto nella
contemporaneità. Nel 1954 riunisce e pubblica le sue poesie in dialetto friulano,
La meglio gioventú.
Nel 1955, con i vecchi amici e coetanei bolognesi, fonda e dirige la rivista
«Officina», da cui lancia le sue nuove idee letterarie. Seguono a stretto giro i
romanzi impastati di romanesco: Ragazzi di vita (1955) e Una vita violenta
(1959). E, strettamente intrecciate con questi, le raccolte poetiche in lingua: Le
ceneri di Gramsci e La religione del mio tempo (1961). È il periodo di piú
intenso fervore creativo di Pasolini, diventato rapidamente un personaggio
pubblico. L’omosessualità dichiarata, invece di essere dolentemente celata nella
propria privata intimità, come fin allora era accaduto (Palazzeschi, Saba), gli
procura non pochi fastidi nel clima ormai volgarmente moralistico di quel tempo
(subisce un processo per oscenità per Ragazzi di vita). Al tempo stesso gli
consente una sorta di appartatezza e di diversità critica, che lo mette in

condizione su piú versanti di giudicare senza reticenze fatti e misfatti del mondo
contemporaneo.
Pasolini si dà al cinema. Su questa scelta bisognerebbe riflettere a lungo. Da
una parte, probabilmente, c’è un’ansia di maggiore visibilità, il desiderio di
entrare in contatto con un pubblico piú vasto di quello letterario; dall’altra, piú
profondamente, c’è il bisogno di dare un volto e un corpo alle sue creature, di
regalare loro quella carnalità che le parole possono alludere ma non mostrare.
Il primo film è Accattone (1961), una sorta di traduzione filmica dei suoi
«romanzi di vita» (vi s’incontrano per la prima volta i suoi due attori proletari
preferiti, Sergio Citti, il «ragazzo di vita» dannato, e Ninetto Davoli, il «ragazzo
di vita» angelico); segue Edipo re (1967), trasfigurazione mitico-arcaica delle
sue piú segrete ossessioni. Seguono i film in cui si sforza di tradurre in racconto
e in immagini alcune delle grandi opere narrative della tradizione occidentale e
mediorientale: Decameron (1970), I racconti di Canterbury (1971), Il fiore delle
mille e una notte (1972), che nel loro insieme costituirebbero la «Trilogia della
vita». Nel breve film Uccellacci e uccellini (1966), compone una sorta di
apologo essenziale del suo rapporto con la vita, utilizzando con prodigiosa
maestria la logora maschera di un grande attore comico come il napoletano Totò.
Siamo arrivati alle soglie degli anni ’70. La fase finale della vita di Pasolini
richiederà un diverso discorso.
14.2. Pasolini e il dialetto, ovvero una nuova «questione della lingua».
È evidente, anzi lampante, che tra Pasolini e l’uso del dialetto esiste una
connessione profonda e necessaria. E l’uso del dialetto da parte sua non può
essere considerato un fatto puramente strumentale e occasionale: come se fosse
possibile usare indifferentemente il dialetto e/o la lingua come semplici registri
formali che agiscono su una sostanza destinata a rimanere in qualsiasi caso
immodificata.
Non è cosí. L’uso del dialetto è connesso ad atteggiamenti profondi della
psiche e dell’esistenza del poeta: e vedremo in quali sensi. C’interessa qui
rilevare che «il caso Pasolini» rientra in una problematica di carattere piú
generale, che investe tutta la produzione letteraria del tempo (cfr. la scheda
linguistica infra, cap. V , succ. par. 15.3.8.). E cioè il diverso rapporto, che torna
a stabilirsi, come in tanti altri snodi importanti della nostra storia letteraria, fra
«oralità» e «scrittura». Abbiamo già ricordato che, della posizione neorealistica,
fa parte costitutivamente una piú forte presenza dell’elemento orale (M. Corti).

Se ne potrebbe presentare una documentazione ricchissima, che va da
Conversazione in Sicilia di Vittorini a Cronache di poveri amanti di Pratolini, da
Il mare non bagna Napoli di Ortese, a Gesú, fate luce! di Rea (per non parlare
dei racconti di guerra e di Resistenza di Rigoni Stern, Fenoglio, Meneghello,
ecc.). E, naturalmente, la presenza in questo quadro di un autore come De
Filippo non fa che arricchirne la valenza e la significatività. E tutta l’opera di
Carlo Emilio Gadda (al quale, comunque, Pasolini guardava con grande
attenzione) costituirebbe da sé un capitolo di questa nuova «questione della
lingua».
Pasolini estremizza, per cosí dire, tali posizioni, facendo del dialetto il
tramite, la testimonianza, la «forma» della verità dei fatti. Ciò avviene in due
diverse fasi, distinte fra loro dalle forme dell’approccio e della conoscenza: piú
spontanea e creativa la prima; piú programmatica e filologica la seconda.
14.2.1. La produzione poetica e narrativa e il natio Friuli. Alla raccolta
Poesie a Casarsa (composte fra il 1941 e il ’43), si aggiungono negli anni 194453 i gruppi di poesie in dialetto Suite friulana, Il Testament Coran, Romancero
(per capire fino in fondo questa fase poetica, bisognerebbe leggervi insieme i
componimenti in lingua de L’usignolo della Chiesa Cattolica [1943] e Il pianto
della rosa [1946]).
Alle poesie si affiancano un romanzo di ambiente friulano: Il sogno di una
cosa (scritto nel 1949-50; ma pubblicato solo nel 1962); e due racconti lunghi,
quasi dei memoriali, Atti impuri e Amado mio (che risalirebbero addirittura,
rispettivamente, al 1943 e 1948; ma furono pubblicati solo postumi nel 1982,
probabilmente per le troppo evidenti implicazioni omosessuali).
La scoperta del dialetto friulano e del suo possibile uso poetico significa per il
giovanissimo Pasolini un modo per risalire alle fonti della civiltà letteraria
occidentale. Questo, che potremmo chiamare in tutti i sensi un processo di
«regressione alle origini», investe vari livelli e forme della coscienza poetica
pasoliniana. Il rapporto tra il friulano e il provenzale è messo in luce
esplicitamente dalla stessa epigrafe apposta dal poeta a Poesie a Casarsa:
Ab l’alen tir vas me l’aire
Qu’eu sen venir de Proensa:
Tot quant es de lai m’agensa.

L’autore è un tolosano del XII-XIII secolo, Peire Vidal, che a lungo viaggiò
lontano dalla sua patria: «Con il respiro tiro verso di me l’aria che io sento
venire di Provenza; tutto quanto è di laggiú mi dà piacere».
Se si è lontani dalla patria, come Peire Vidal, si sospira l’aria del proprio
paese quasi a goderne le dolcezze lontane. Se non si è lontani dalla patria, come
Pasolini – ma si è già, come lui, tormentati e infelici – s’inventa un paese della
fantasia da sovrapporre a quello reale, e gli si dà la geografia del proprio spirito,
il tracciato delle strade interne e dei profondi fiumi, di cui l’io è, fino nel buio
inesplorabile, solcato.
La natura diventa in questo clima un tremito solo, una continua cascata di
sensazioni indefinite, di preziosismi tanto piú riusciti quanto piú pudichi. Ecco la
prima poesia della raccolta, intitolata Dedica:
Fontana di aga dal me país.
A no è aga pí fres-cia che tal me país.
Fontana di rustic amòur.

Si noti non tanto la sobrietà estrema del linguaggio, che è cosa troppo
evidente per essere sottolineata, quanto la sottile sapienza del sentimento,
graduato, scandito, in tre brevi momenti essenziali. Dapprima, il nudo
riconoscimento del ricordo, che s’allarga però in una pausa affettuosa verso la
fine del verso: «Fontana d’acqua | del mio paese». Il sentimento, all’inizio
contenuto in un possessivo pudico e severo («dal me país»), si eleva nel secondo
verso in una affermazione piena d’ingenuo e virile orgoglio: «Non c’è acqua piú
fresca che nel mio paese» (che non va letto, peraltro, in chiave esclamativa: ma
con lo stesso tono tranquillo, meditato, di ogni elementare certezza): ma la
sicumera anche qui è addolcita e resa piú intima da quella significativa
ripetizione del possessivo, che scandisce e rincalza la parte terminale del verso
(«dal me país/tal me país»). Il terzo verso scopre la chiave analogica
dell’ispirazione: il motivo della «acqua» («Fontana di aga […]»; «A no è aga
[…]») si scopre tutto in una vibrazione del sentimento: «Fontana di […] amòur».
E l’amore è «rustico», come conviene non tanto ai costumi del «país», quanto a
quelle inclinazioni di purezza e di primitività, che il poeta verrà scoprendo in sé,
man mano che procederà nella sua esplorazione friulana.
Un altro esempio (è la seconda poesia, intitolata Il nini muàrt, ossia «il
fanciullo morto»):
Sera imbarlumida, tal fossàl

Sera imbarlumida, tal fossàl
a cres l’aga, na fèmina plena
a ciamina pal ciamp.
Jo ti recuardi, Narcís, ti vèvis il colòur
da la sera, quand li ciampanis
a súnin di muàrt.
[Sera luminosa, nel fosso cresce l’acqua, una donna incinta cammina per il campo. Io ti
ricordo, Narciso, avevi il colore della sera, quando le campane suonano a morto].

«Sera luminosa»: di colori siffatti talvolta piú precisi e intensi, ma assai piú
spesso indeterminati come aloni vaghi intorno alle cose, è ricca tutta la poesia
friulana di Pasolini. Qui è facile scorgere il significato e la funzione particolare
dell’uso del dialetto, a preferenza della lingua letteraria. Non c’è dubbio che la
risonanza musicale di «imbarlumida», e le sfumature in tale parola contenute,
sono assai piú ricche e profonde di «luminosa». Va osservato, del resto, che il
friulano (il friulano di Pasolini, se si vuol essere piú esatti) presenta una
ricchezza insolita di vocaboli simili, destinati ad animare con la loro sola
presenza il sobrio dettato del poeta: soreli (sole), sèil (cielo), cuàrp (corpo), lun
(luce), ciera (terra), rosada (rugiada), ciamp (campo), ploja (pioggia), roja
(roggia), moràr (gelso). Anche la morte: «muàrt», sembra diventare puro suono
in questa antica e nobile lingua.
Il poeta nasce dunque come voce di natura, come creatura d’acqua, d’erba e
di pioggia. Riemergendo lentamente alla coscienza, senza mai conquistarla del
tutto (se coscienza è sinonimo di pieno dominio e di chiarezza), egli trova sul
suo cammino uomini e cose. Le cose del paesaggio e dell’ambiente si
compongono nell’immediatezza di sensazioni e di stati d’animo, che
sostituiscono agevolmente piú faticosi processi di carattere razionale e
comunque riflesso.
In questo (davvero eccezionale) processo di «impossessamento» e di
«identificazione» sono dunque coinvolti anche gli esseri umani, e le «figure»,
piú o meno precarie, che discendono dall’osservazione cosí appassionata della
realtà. In una parola: gli uomini, che abitano quelle case e popolano quei campi,
sono anch’essi immagini del sentimento. Ma la loro fisicità grezza, la loro
corposa esistenza individuale e sociale, non sono perdute del tutto. Nel fondo, il
rapporto del poeta con il contadino friulano è anch’esso costituito da un’affinità
naturale, da un’identificazione primigenia. Anche il contadino, come il poeta, è

fatto di terra e di luce: «Rit, tu zòvin lizèir, | sintínt in tal to cuàrp | la ciera calda
e scura – e il fresc, clar sèil» [Ridi tu, giovane leggero, sentendo nel tuo corpo la
terra calda e scura e il fresco, chiaro cielo]. Quando è bello e allegro, è bello e
allegro come un animale: «Ti sos, David, coma un toru ta un dí di avríl» [Tu sei,
Davide, come un toro in un giorno di aprile]; «bel coma un ciaval» [bello come
un cavallo]. La sua vita, scorrendo al livello di quella naturale, non conosce
perciò le inquietudini, ma neanche le animosità, le ribellioni, di chi passa
attraverso la Storia e usa quotidianamente la coscienza. Il gradino tra vita della
natura ed etica contadina è facile da salire: basta soltanto vivere ed essere, senza
sforzo, ciò che si è – da sempre: «ma nualtris si vif, | a si vif quiès e muàrs |
como n’aga ch’a passa | scunussuda enfra i bars» [Ma noi si vive, si vive quieti e
morti, come un’acqua che passa sconosciuta fra le siepi]; «Il timp a no ’l si
mòuf: | jot il ridi dai paris, | coma tai rams la ploja, | tai vujs dai so frutíns» [Il
tempo non si muove; guarda il riso dei padri come nei rami la pioggia, negli
occhi dei bambini]. Come acqua che passa, come pioggia tra i rami…
L’adolescente Pasolini si sprofonda nella contemplazione di questa esistenza
primitiva e atemporale, con lo stesso ardore di un mistico che ha intravisto
l’immagine della Salvezza. Da una parte, dunque, l’arcaismo contadino è il
prodotto riflesso di un piú vasto rapporto di comunione religiosa con la Natura
del mondo, di cui il poeta si sente partecipe; dall’altra, esso diviene, una volta
che sia stato scoperto nella sua dimensione autonoma, il miraggio luminoso e
illusorio d’un superamento della propria addolorata e contraddittoria spiritualità.
Questo lungo «introibo» alla poesia friulana di Pasolini mi sembra essenziale
per capire due cose. Innanzi tutto, la profonda, necessaria e irreversibile
connessione tra il poeta e il suo mondo originario: quel che abbiamo cercato
finora di descrivere, anche se apparentemente superato dalle esperienze
successive, rappresenta un punto fermo nella coscienza poetica e nell’esperienza
esistenziale del giovane Pasolini (trascurato dalla maggior parte dei suoi
interpreti).
La persuasione è ampiamente confermata dalle prove in prosa di quei
medesimi anni. Il sogno di una cosa (da una citazione di Karl Marx, posta in
epigrafe al libro: «apparirà allora che il mondo ha da lungo tempo il sogno di
una cosa») è popolato da questi giovani personaggi maschili popolari – il Nini,
l’Eligio, il Milio – che si formano attraverso le esperienze amorose, le realtà
famigliari, le lotte sindacali e bracciantili del tempo. Atti impuri, e ancor piú il
bellissimo Amado mio, intrecciano la vicenda del protagonista, sempre piú

chiaramente identificabile con lo scrittore, con quella di coetanei, ragazzi,
bambini, nell’evidente sollecitazione di una visibile, calda, appassionata
omosessualità.
Quel che, per un’evidente operazione di autocensura, indusse il poeta a tener
chiuse in un cassetto alcune delle sue opere di quel periodo, sembra invece
rappresentare qualcosa di già molto formato. Non è illegittimo chiedersi che tipo
di scrittore Pasolini sarebbe mai stato, e quali risultati avrebbe raggiunto, se da
una parte non avesse ritenuto di non dover rendere pubblica in quegli anni la
parte piú segreta e autentica di sé, e dall’altra non fosse entrato in pieno, dopo la
venuta a Roma, nel clima del dibattito sul neorealismo e sulla letteratura del
«nazionalpopolare», pagando un qualche tributo alle indicazioni della critica
militante di quel periodo (per intenderci: la critica comunista ufficiale).
Un qualche tributo, per un verso. Per un altro, opponendolesi, fino al punto di
creare un vero e proprio «caso». Vediamo come Pasolini cercò di tenere insieme
le due spinte, in una certa misura contraddittorie fra loro.
14.3. «Passione e ideologia».
Potremmo racchiudere il senso della ricerca pasoliniana di questi anni nel
titolo del volume apparso nel 1960, che raccoglieva saggi e scritti suoi del
periodo 1948-58 (dedicato non casualmente ad Alberto Moravia).
Passione e ideologia: cosa voglia dire, lo spiega lo scrittore con grande
precisione in una Nota che chiude il libro:
«Passione e ideologia»: questo e non vuole costituire un’endiadi (passione ideologica o
appassionata ideologia), se non come significato appena secondario […] Vuol essere invece,
se non proprio avversativo, almeno disgiuntivo: nel senso che pone una graduazione
cronologica: «Prima passione e poi ideologia», o meglio «Prima passione, ma poi ideologia».

Egli aggiunge che, nel rapporto fra i due termini, c’è all’interno delle sue
posizioni uno sviluppo che tende a superare il momento della pura e semplice
constatazione della loro esistenza. E conclude: «La passione, per sua natura
analitica, lascia il posto all’ideologia, per sua natura sintetica».
Questa è la «forma» – forse discutibile e approssimativa, ma d’un contenuto
serio e reale – in cui Pasolini versa la sua contraddittoria ricerca di un’identità
letteraria nuova (contraddittoria, perché non c’è dubbio che in lui i due termini
che la compongono restino separati e, diversamente da quanto lui afferma, sia il
primo che tende a prevalere sul secondo). Ma a noi interessa soprattutto rilevare

la recisa affermazione del poeta: non c’è «ideologia» che si regga senza
«passione»: senza un coinvolgimento (anche carnale) di tutto l’essere.
14.3.1. «Officina». A definire, motivare e difendere la «nuova identità
letteraria» pensò la rivista «Officina», che Pasolini fondò e diresse, insieme con
gli amici Leonetti e Roversi, fra il maggio 1955 e l’aprile 1958 (dodici numeri;
una seconda serie, di soli due numeri, apparve nel marzo-giugno 1959).
Collaboratori pressoché fissi furono Angelo Romanò, Franco Fortini e Gianni
Scalia; ma vi scrissero anche Calvino, Luzi, Caproni, Bassani, Penna, Bertolucci,
Gadda, e altri.
Questo organo ha tutte le vivacità e tutte le ambiguità di quel faticoso periodo
di transizione. È da condividere il giudizio di Gian Carlo Ferretti, e cioè che in
«Officina» ci sia «una diffusa spinta di esigenze morali e politiche, di istanze
extraletterarie, insomma: il rapporto cultura-società, il gramscismo, la lingua
della poesia come fatto comunicativo, il plurilinguismo come democratizzazione
della letteratura, eccetera».
Al tempo stesso, però, la rivista compie il suo sforzo teorico maggiore nel
definire cosa significhi in termini di linguaggio poetico uscire dall’ermetismo.
Da questo punto di vista, le cose piú acute e interessanti sono proprio di Pasolini
(anche se nei contributi di Leonetti e Fortini andrebbero cercate altre valide
risultanze in merito). Il saggio di Pasolini che apre il primo numero della rivista
è dedicato a Pascoli. È piú che una combinazione. Non è difficile infatti capire
cosa significhi riproporre (poiché di questo si tratta) che il cammino storico della
lingua poetica italiana ricominci da lí. Il limite, indubbiamente, nell’esperienza
pascoliana c’è, ed è esistenziale e storico. Secondo Pasolini, infatti, il Pascoli
adoperò la sua «rivoluzione linguistica» solo per esprimere e rappresentare la
propria vita intima, privata. Però, sia pure in questo senso limitato, l’innovazione
pascoliana era stata fortissima:
Il «plurilinguismo» pascoliano (il suo sperimentalismo antitradizionalistico, le sue prove di
«parlato» e «prosaico», le sue tonalità sentimentali e umanitarie al posto della casistica
sensuale-religiosa petrarchesca) è di tipo rivoluzionario, ma solo in senso linguistico.

«Plurilinguismo», «sperimentalismo antitradizionalistico», «parlato» e
«prosaico»: ce n’è abbastanza per capire in quali direzioni si sta spingendo la
ricerca pasoliniana (non abbiamo nessuna difficoltà a riconoscere che anche noi

ce ne siamo serviti a suo tempo per capire Pascoli: i poeti che vengono poi
servono spesso a capire meglio i poeti che son venuti prima).
Proprio di questi grimaldelli Pasolini si serve per guardarsi intorno e gettare
fari di luce nella produzione poetica e letteraria contemporanea. Dietro le sue
spalle si profila l’ombra complice di Gianfranco Contini. Davanti, alcuni grandi
anticipatori, come Gadda; accanto, compagni di strada e di avventura, come
Penna, Bertolucci, Caproni, e un giovane Zanzotto, scoperto inverosimilmente
proprio sul nascere. Anche Montale, «il grande Altro», è riportato nello schema:
poiché la sua operazione esemplare – «riduzione implicante dilatazione» (parole
di Pasolini) – andrebbe secondo lui ricondotta a una «tipica operazione
pascoliana».
In saggi fondamentali come Osservazioni sull’evoluzione del ’900 (1954), Il
neosperimentalismo (1956), La confusione degli stili (1957) e La libertà
stilistica (1957), Pasolini perfeziona e articola fino in fondo la sua posizione (chi
voglia, li troverà tutti raccolti nel volume Passione e ideologia).
14.3.2. Contro il «posizionalismo tattico». Armato di questo complesso di
esigenze e di idee, Pier Paolo Pasolini fa i conti con le posizioni ufficiali del
Partito comunista. Nel merito, fra i due autori, i punti di contatto non sono
particolarmente consistenti: ma vale la pena di segnalare che anche il giovane
regista Federico Fellini (anche lui, precisamente, della generazione dei ’20!)
viene coinvolto in quegli anni, in quei mesi, nella medesima polemica, per i suoi
primi film, perfettamente coevi alle opere di Pasolini: Lo sceicco bianco (1952),
I vitelloni (1953), La strada (1954). L’accusa è piú o meno la stessa: deviare
dalla strada del realismo «vero», mettendo ambigue suggestioni decadenti
(irrazionalistiche e vitalistiche) alla base della propria ispirazione.
«Il contemporaneo» – la rivista culturale ufficiale del Partito comunista,
fondata nel 1954 e diretta da Carlo Salinari e Antonello Trombadori – non
manifesta inizialmente nessuna simpatia per quanto veniva facendo il giovane
Pasolini. Nel n. 22 del 2 giugno 1956, esso ospitò un violento attacco del poeta e
filologo siciliano Vann’Antò all’Antologia della poesia popolare italiana (1955)
da lui curata. A parte la continuazione, nei numeri successivi, del dibattito, nel
quale interviene anche Italo Calvino a protestare contro la sottovalutazione di
Pasolini operata dal giornale, Pasolini stesso riprenderà in maniera piú generale
l’argomento, scrivendo su «Officina» (1956):
Quanto al posizionalismo, per cosí dire, «tattico» dei comunisti, o nella fattispecie

dell’«Unità» o del «Contemporaneo», sarebbe atto da Maramaldo, in questo momento
[1956!], infierire. La crudezza e la durezza ideologico-tattica di Salinari e di altri era viziata
da quello che Lukács chiama «prospettivismo». L’ingenua e quasi illetterata (e anche
burocratica) coazione teorica derivava dalla convinzione che una letteratura realistica dovesse
fondarsi su quel «prospettivismo»: mentre in una società come la nostra non può venire
semplicemente rimosso, in nome di una salute vista in prospettiva, anticipata, coatta, lo stato
di crisi, di dolore, di divisione.

«Posizionalismo [...] “tattico”», «prospettivismo»: quale che sia la formula, il
senso del discorso è chiaro, e va cercato in quell’ultima, precisissima frase, che
chiude il discorso: «in una società come la nostra non può venire semplicemente
rimosso, in nome di una salute vista in prospettiva, anticipata, coatta, lo stato di
crisi, di dolore, di divisione».
La «salute vista in prospettiva, anticipata, coatta», i critici comunisti la
vedevano già operante nel romanzo Metello di Vasco Pratolini, uscito anch’esso
nel 1955 (che storia ricca comunque di eventi!; cfr. infra, cap. IV , par. 15.). Ma
Pasolini ribadisce fermamente il suo credo: innanzi tutto, «lo stato di crisi, di
dolore, di divisione», dominante «in una società come la nostra». L’impegno
ideale ed esistenziale suo («passione e ideologia», appunto) è di cercare quelle
zone dell’essere, in cui tale «stato di crisi, di dolore, di divisione» si manifesti
nella forma piú radicale, e di calarcisi dentro nella forma piú totale. Si potrebbe
dire che, quasi spontaneamente, seguendo il filo del proprio discorso, Pasolini,
da una parte, sfora quello strato sociale che il neorealismo aveva fin allora
privilegiato, e cioè il proletariato e dintorni, per arrivare fino a una sfera
autenticamente e irrimediabilmente sottoproletaria, il «luogo» ideale della
«diversità» e della «crisi»; dall’altra, per amore di verità, tende a sostituire ai
metodi della rappresentazione realistica quelli di una vera e propria «mimesi»:
un’adesione incondizionata e totale al mondo rappresentato (piú passione che
ideologia, a dir la verità).
«Il sogno di una cosa» diviene «una cosa». Il mondo incantato del Friuli
giovanile si trasforma nell’Inferno oggettivato delle periferie romane. Non c’è
piú il riscatto lirico; ma solo il procedimento «mimetico» che fa quasi coincidere
l’occhio che guarda con l’oggetto guardato.
14.4. I «romanzi romani».
Nei quattro-cinque anni di permanenza romana, Pasolini scopre, da una parte,

il mondo dell’intellettualità alta, nazionale e cosmopolita, dall’altra, il mondo
della povertà, della miseria e del dolore. Di quel mondo reale oggi resta ben
poco (le baracche dei rom e dei rumeni?): ed è difficile immaginarlo per chi non
lo abbia mai visto o soltanto sfiorato. Bisogna fare uno sforzo di ricostruzione
psichico-archeologica, se si vogliono appena intendere le trasfigurazioni
pasoliniane. Le quali, tuttavia, «servono» solo un poco da documento: sono,
soprattutto, delle «invenzioni d’autore».
In Ragazzi di vita (1955) prevale, per cosí dire, il momento filologico e
culturale della ricerca. Non ci si è accorti, ad esempio, che la forma stessa del
libro è saggistica. Il fatto stesso che manchi una storia centrale (il Riccetto è solo
uno dei tanti ragazzi di vita: in alcuni capitoli diventa un personaggio
secondario) autorizza questa impressione. Ma saggistico è l’andamento di molti
brani, in cui viene descritta, con la precisione di un folklorista appena un poco
ravvivata dall’intarsio sapiente di lessico dialettale e semidialettale, la vita delle
borgate e dei quartieri popolari romani. Valga per tutti gli altri possibili esempi
la lunga «carrellata», che Pasolini compie attraverso numerose pagine su una
Roma affogata dal sole estivo e ronzante di una vita elementare ma appassionata:
«Faceva un caldo che non era scirocco e non era arsura, ma era soltanto caldo.
Era come una mano di colore data sul venticello, sui muri gialletti della borgata,
sui prati, sui carretti, sugli autobus coi grappoli agli sportelli». Il tono di questa
prosa tenta di sollevarsi qua e là ad una moderata epicità: ma il brano ha qui,
come altrove, un valore essenzialmente descrittivo, e trova il suo principale
interesse nel costituire una specie di repertorio dei luoghi romani piú
caratteristici sotto il profilo popolare.
Un capitolo a parte riguarderebbe, ad esempio, l’uso del dialetto romano da
parte dello scrittore in questo libro. Nessuno oserebbe sostenere che il friulano
delle Poesie a Casarsa non sia davvero la sua lingua: qui, invece, si dubita
spesso dell’autenticità dell’operazione linguistica da lui tentata.
Vogliamo dire, in altri termini, che Ragazzi di vita appare costruito in
maniera evidente con i materiali di una rilevazione scientifica condotta sugli usi
e costumi del popolo romano, in particolare del sottoproletariato di borgata. Pier
Paolo Pasolini, venuto di fuori con ottime cognizioni filologiche e linguistiche,
ma straniero in fondo a questo ambiente, che pure lo affascina e lo attrae
irresistibilmente, non può al primo approccio tentare quel tanto desiderato
processo d’immedesimazione dell’io nell’oggetto, senza ricorrere a strumenti di
ordine piú culturale che poetico. Si verifica cosí in Ragazzi di vita il caso

singolare di una sincera vocazione traumatica verso il sub-umano, che si traduce
nella freddezza d’un lavorio entomologico, di un procedimento narrativo
costruito e artificiale.
Chi lo volesse, potrebbe ripercorrere, pagina per pagina, episodio per
episodio, la minuziosa opera di raccoglitore linguistico di Pasolini, che, taccuino
in tasca, va di borgata in borgata, di strada in strada, alla ricerca dei ragazzi di
vita, dei loro padri e delle loro madri, colloquia, scherza, ride con loro, e nel
frattempo accuratamente li studia. Ecco una piccola antologia, riguardante solo
gesti e atteggiamenti tipici di questi personaggi sottoproletari, da cui risulta
lampante l’origine semi-scientifica (ma inerte poeticamente) di un simile metodo
di ricerca: «Il Riccetto tornò a urtargli il gomito, con aria stizzita, facendogli un
gesto con la mano come per dirgli: “Embè, che famo?”»; «scattò Giggetto
allungando un braccio con la mano aperta verso di loro come per mostrare
quant’era indegno il loro comportamento»; «se li guardavano con la coda
dell’occhio come per dire “Ammazza quanto so’ gajardi”»; «“An vedi questo”,
gli rispose vibrante Marcello, stendendo verso di lui la mano aperta, come aveva
fatto poco prima Giggetto con loro»; «proseguí il discorso scuotendo la mano
con l’indice e il pollice tesi»; «Nadia s’accostò con un sorriso, tutta vergognosa,
tenendosi una mano contro la scollatura della vestaglia e l’altra allungata verso
di loro»; «Si alzò all’impiedi, e ondeggiando indietro e avanti, fece una specie di
ragionamento tutto coi gesti, portò due tre volte la mano dall’altezza del petto
all’altezza del naso, poi fece con le dita una piroetta come per indicare un’idea
tutta sua che gli passava per la capa».
Una vita violenta riprende e conserva molti dei caratteri e degli aspetti di
Ragazzi di vita. La trama della rappresentazione è pur sempre costituita da quel
minuto lavoro di analisi e di osservazione diretta di cui s’è parlato a proposito
del romanzo precedente. Anche qui il documento è non di rado interpolato da
espressioni dotte, intellettuali, che gettano una luce, ma ambigua e sospetta, di
trasfigurazione ideale sulle funzioni e sui personaggi spesso spregevoli di volta
in volta descritti. Altre volte, l’intento lirico, inserito in maniera scoperta e
diretta nel tessuto della narrazione, lo rovescia dalla sua apparente oggettività e
rivela le non indifferenti sopravvivenze di «spirito poetico» (nel senso
novecentesco del termine) in Pasolini.
È chiaro tuttavia che, nonostante queste affinità, Una vita violenta si colloca a
un livello di complessità assai superiore a quello dell’altro romanzo. Nel periodo
di tempo che intercorre tra Ragazzi di vita e Una vita violenta, Pasolini compie

del resto un altro passo nello sviluppo della sua tematica e della sua ideologia.
Per quanto riguarda l’ideologia, questo significa da parte sua un deciso
avvicinamento al marxismo. Per quanto riguarda le scelte letterarie, questo
significa elaborare un tipo di discorso narrativo che abbia al proprio centro una
storia, cioè un asse, un nucleo di interessi fondamentali, intorno al quale si
riunifichino gli sparsi frammenti delle osservazioni, e che perciò appaia assai piú
determinato da una tesi, da una precisa intenzionalità. Per quanto riguarda
l’atteggiamento politico, questo significa accostarsi, quasi senza piú remore e
dubbi, al Partito comunista. Tralasciamo di esaminare qui quest’ultimo aspetto,
che riguarda piuttosto le scelte generali della politica culturale di sinistra. Degli
altri due, si può dire ch’essi compiono un processo di approfondimento parallelo,
che non sempre però riesce in sé organico e convincente.
Rispondendo alle domande di un’Inchiesta sul romanzo (apparsa sulla rivista
«Nuovi Argomenti», maggio-agosto 1959: pressoché coeva, dunque, a Una vita
violenta) lo scrittore, quasi divertito, afferma: «io credo soltanto nel romanzo
“storico” e “nazionale”, nel senso di “oggettivo” e “tipico”. Non vedo come
possano esisterne d’altro genere, dato che “destini e vicende puramente
individuali e fuori dal tempo storico” per me non esistono: che marxista sarei?»;
e: «del “realismo socialista” come formula ancora ideale, da precisarsi nella
teoria, da realizzarsi – penso che sia l’unica possibile ipotesi di lavoro. Per una
ragione molto semplice: il socialismo è l’unico metodo di conoscenza che
consenta di porsi in un rapporto oggettivo e razionale col mondo».
A questo «marxismo» di Pasolini si deve molto probabilmente l’ispirazione
della storia stessa di Tommasino Puzzilli, protagonista di Una vita violenta: il
ragazzo di vita che, passando attraverso le piú varie esperienze, matura a poco a
poco un barlume sia pure impercettibile di coscienza storica, politica e umana e
muore alla fine per un gesto di generosità altruistica.
Se però solo di questo si trattasse, potremmo parlare di Una vita violenta solo
in termini di un’imprevedibile «conversione». Invece, anche in questo romanzo
resta dominante la categoria preferita da Pasolini (come vedremo, anche nel
resto della sua opera), che non è «conversione», ma «contraddizione». La
linearità della «storia» – se interpretata con le categorie lukácsiane – è solo
apparente: il sottofondo – la città, le avventure picaresche dei protagonisti, il
vento gelido, di sofferenza e di commozione, che spira in tante pagine, è piú
importante.
Del resto, nella medesima Inchiesta sul romanzo, quando veniva a parlare
delle forme concrete della sua rappresentazione Pasolini non poteva fare a meno

d’entrare in contraddizione con il se stesso marxista e razionale, cosí scrivendo:
Nell’atto pratico, praticamente descritto, per me la questione si pone secondo questo
schema: per far parlare le cose, bisogna ricorrere a una operazione regressiva: infatti le
«cose» – e gli uomini che ci vivono immersi, sia proletari, nelle «cose» intese come lavoro,
lotta per la vita – sia borghesi, nelle «cose» intese come totalità e compattezza di un livello
culturale – si trovano dietro allo scrittore-filosofo, allo scrittore-ideologo.
Tale operazione regressiva si traduce quindi in una operazione mimetica (dato che i
personaggi usano un altro linguaggio, rispetto a quello dello scrittore, atto ad esprimere un
altro mondo psicologico e culturale).

E questa «operazione mimetica» è riassunta ottimamente nella frase:
«immediata fisicità: ossia personaggio in azione, paesaggio in funzione, violenta
e assoluta mimesi ambientale». È fuor di dubbio che questa resti la parte piú viva
e piú funzionante dell’ispirazione pasoliniana al di là delle intenzioni stesse dello
scrittore, sia pure chiarite teoricamente.
14.5. «Le ceneri di Gramsci».
È una raccolta di componimenti poetici in lingua, composti fra il 1951 e il
’56, e stampata nel 1957. Il titolo è lo stesso di uno dei componimenti raccolti. I
componimenti raccolti sono undici: L’Appennino, Il canto popolare, Picasso,
Comizio, L’umile Italia, Quadri friulani, Le ceneri di Gramsci, Recit, Il pianto
della scavatrice, Una polemica in versi, Terra di lavoro.
Per chi scrive, non v’è ombra di dubbio che il Pasolini poeta prevalga in
generale sul Pasolini narratore; e non v’è dubbio che tra gli esperimenti poetici
di Pasolini, questi de Le ceneri di Gramsci siano i piú intensi e profondi. Al
tempo stesso, la raccolta è una vera e propria summa delle posizioni ideali del
poeta e della sua visione del mondo.
Il tono peculiare di questo momento poetico è raggiunto fin dai primi
componimenti raccolti nel volume: L’Appennino, Il canto popolare, L’umile
Italia, Quadri friulani, tutti compresi fra il 1951 e il ’55 (anni particolarmente
fervidi, come si è già visto, per Pasolini). In questi versi si completa il passaggio
dalla fase istintiva a quella cosciente del populismo. Il poeta si direbbe animato
dal desiderio di ricostruire un volto diverso alla storia d’Italia: i lunghi brani
dedicati al passato (le origini medievali e proto-romanze del canto popolare, le
puntate descrittive verso i periodi preromani, greci e barbarici, il sentimento di
una civiltà comunale ancora viva se pure decaduta, le citazioni testuali di

antichissime canzoni) sono volti a creare un clima di attesa quasi religiosa, da
cui sgorghi fatale la necessità di una presenza, restata per secoli e secoli pura
presenza, e divenuta ora finalmente attesa, speranza.
Il popolo, «pronto fino | dalle piú fresche e inanimate ère» (Il canto
popolare), ma «il cui clamore non è che silenzio» (L’Appennino), sta dentro la
Storia come una muta ma inesorabile ipoteca sul futuro. Aspetta da sempre, «mai
tolto al tempo» (Il canto popolare), e perciò non abbagliato dalla «modernità»,
«benché sempre il piú | moderno sia esso, il popolo» (ibid.); tutto ancorato al
Passato (al Passato? a se stesso piuttosto, cioè alla sua vita ineliminabile e
insopprimibile), è non di meno vivo soltanto nel Presente; ma, vivendo o
sopravvivendo, proietta in avanti la sua forza istintiva formidabile, che gli
assicura una perennità negata alla ragione.
Accampato in cadenti e solitari paesi di collina, in villaggi di tuguri e di
baracche, in mostruosi quartieri periferici, stringe d’assedio le sparute cittadelle
della civiltà e della storia, armato solo dei suoi sensi, della sua felicità, della sua
animale allegria. «Nel cuore della specie | dei poveri rimasta sempre barbara | a
tempi originari, esclusa alle vicende | segrete della luce cristiana | al succedersi
necessario dei secoli» s’annida la forza di un irrazionale calore di vita; ognuno è
«chiuso nel calore del sesso, | la sua sola misura»; e nelle notti italiane,
dolcissime e corrotte, da un capo all’altro della penisola, lungo il dorso di questo
antichissimo Appennino, il disfrenarsi delle ingenue voluttà adolescenziali non è
che una festa continuata di energie vitali ancora non consunte: «grida di
giovanotti | caldi, ironici e sanguinari… odori | di stracci caldi, ora bagnati…
motti | di vecchie voci meridionali… cori | emiliani leggeri tra borghi e
maceri…» (le citazioni, tutte dal Canto popolare).
Questa è «la materia del dire», lo sfondo storico, su cui si colloca la posizione
del poeta. Quanto alle «forme del dire», il problema, ridotto ai suoi termini piú
semplici, sembrò presentarsi in questo modo: dato che il linguaggio ermetico e
in genere novecentesco non era semplice formula stilistica, ma espressione di
una precisa concezione del mondo, il rifiuto di questa concezione generale, di
origine extra-letteraria, doveva coerentemente provocare il rifiuto di quel
linguaggio e di quello stile. Diverse soluzioni si presentavano. Pasolini sceglie
innanzi tutto di restare dentro la tradizione italiana; in secondo luogo, di risalire
con la sua ricerca al di là delle origini del fenomeno novecentesco, e di arrestarsi
solo dove si presentavano una possibilità di linguaggio e un modello di stile
ancora utilizzabili a fini narrativi, epico-lirici, parenetici, descrittivi. I nomi di

Carducci e dei carducciani si presentano spontanei a chi ripercorra con Pasolini
le tracce di questa ricerca. Ma il riferimento, sia pure giustificato come quello
che introduce nel discorso il grande e ultimo padre della poesia civile italiana,
sarebbe senz’altro esteriore e tendenzioso. C’è del carduccianesimo, senza
dubbio, in Pasolini. Ma si tratta d’un carduccianesimo generalmente filtrato
attraverso la lezione di Giovanni Pascoli, il poeta verso il quale Pasolini
dimostra di avere piú di una consonanza umana e letteraria. A parte l’uso
narrativo della terzina, che rappresenta il modo piú specifico della «maniera
nuova» pasoliniana, alcune assonanze e riprese sono impressionanti. Vediamo.
L’umile Italia è composta in strofe di dieci novenari. La famosa La mia sera
di Pascoli (cfr. supra,cap. II , par. 6.2.4.) è composta in strofe di sette novenari,
piú un senario di chiusura, che rima con il penultimo novenario. Altre analogie
ci permettono in questo caso di pensare a un rapporto ancora piú stretto, a una
lettura diretta del testo pascoliano. Nell’Umile Italia troviamo: «leggera è la
gioia» (e sembrerebbe espressione tipicamente pasoliniana); ne La mia sera:
«una gioia leggera». In Pascoli: «Che voli di rondini intorno! | che gridi nell’aria
serena!»; in Pasolini il motivo delle rondini volanti e stridenti sulle piazze
italiane è ampliato nella terza e quinta strofa. Aggiungiamo infine, per
completare quest’analisi, che il poemetto di endecasillabi sciolti, adottato nella
Religione del mio tempo, è frequentissimo nelle Canzoni di Re Enzio e nei Poemi
del Risorgimento. Recit, nelle Ceneri di Gramsci, è composto di distici di versi
varianti tra le dodici e le quattordici sillabe, rimati a bacio: ha un andamento che
ricorda, in forma piú spezzata e corrotta, La Sacra di Enrico Quinto, di Giosue
Carducci, in distici di ottonari doppi rimati a bacio. Lo stesso Carducci aveva
usato le terzine di endecasillabi in Idillio maremmano.
Ma veniamo al dunque. Non v’è dubbio per me che il punto piú alto della
produzione poetica è raggiunto da Pasolini quando egli riesce ancora a
mantenere distinti i due termini («passione» e «ideologia») e a sentirli e a
rappresentarli come poli di un contrasto dialettico, a cui portano il loro
contributo le forze dell’istinto e della storia, della ragione e dell’inconscio. Cioè,
«nell’impotente aderire», «nell’impotente negare» una situazione di diffuso
disagio, che si riflette immediatamente in una drammatica contraddizione
interiore, in una lotta senza possibile via d’uscita. Siamo arrivati al poemetto Le
ceneri di Gramsci (1954): l’opera di Pasolini – se escludiamo beninteso la
produzione in lingua friulana – in cui il livello della tensione riesca a innalzarsi
di piú fino a un risultato puro e indiscutibile, pur non risultando modificati

dall’interno i dati fondamentali del discorso, che su di lui abbiamo fino a questo
punto condotto.
Antonio Gramsci, una volta morto, era stato seppellito nel cimitero acattolico, detto «Cimitero degli Inglesi», che sorge accanto a porta San Paolo a
Roma, a ridosso del popolare quartiere di Testaccio (e lí ancora giace).
L’occasione del poemetto è una visita del poeta a quel cimitero e a quella tomba
– e il colloquio che ne scaturisce fra il giovane capo morto e il giovane poeta in
ascolto.
Il poemetto si apre con un inizio lentissimo, prolungato nella minuzia
dell’osservazione per ben due strofe. L’antica abilità impressionistica dello
scrittore riemerge in queste pagine, sebbene offuscata e macerata – ma non è qui
certo un danno – dalla presenza di un’atmosfera non piú serena e idillica, nella
quale oggetti, cose, figure, emergono come sparsi detriti da una grande palude.
La frequenza dell’aggettivazione o del vocabolo coloristico non si risolve in un
accumulo quasi verticale di sensazioni descrittive, bensí in un ritmo cadenzato e
avvolgente, che si distende intorno alle cose come le spire sinuose di un morbido
serpente:
Non è di maggio questa impura aria

che il buio giardino straniero
fa ancora piú buio, o l’abbaglia
con cieche schiarite… questo cielo
di bave sopra gli attici giallini
che in semicerchi immensi fanno velo
alle curve del Tevere, ai turchini
monti del Lazio.

Il quadro si compone con un movimento circolare, che cerca il proprio
centro. Quando il poeta scopre il discorso, esso è già maturo per essere inteso e
gustato:

Spande una mortale
pace, disamorata come i nostri destini,
tra le vecchie muraglie l’autunnale
maggio.

Da qui, il passo è breve alla contemplazione della rovina, dello sfacelo
storico:
In esso c’è il grigiore del mondo,
la fine del decennio in cui ci appare
tra le macerie finito il profondo
e ingenuo sforzo di rifare la vita;
il silenzio, fradicio e infecondo.

I dieci anni dell’Italia democristiana, il tradimento della Resistenza, il
decadere delle speranze e dei vivi affetti, sono additati per via d’immagini
immediate, istintive; i procedimenti analogici della poesia decadente e
novecentesca dimostrano di non essere caduti del tutto dalla penna di Pasolini, il
quale uso cosí sapiente ne aveva fatto in passato.
L’incontro con l’ombra di Gramsci non è in verità privo di enfasi: e quella
mano con cui il morto addita, a guisa di una Silvia marxistizzata, «l’ideale che
illumina […] questo silenzio», ha la freddezza di un bassorilievo da cimitero
degli eroi patrii. Ma fin dall’inizio, e poi sempre piú chiaramente, dall’immagine
retorica del Gramsci ideologo e uomo di partito si stacca una figura assai piú
consonante con l’indole dell’ispirazione pasoliniana. Gli elementi del contrasto,
nel cui punto mediano si pone, testimone e martire, Antonio Gramsci, sono da
una parte il laico cimitero borghese, con la sua aria di dignitoso egoismo,
dall’altra il lontano battere delle incudini, che vi giunge dal quartiere popolare di
Testaccio, non lontano di lí, eppure già un altro mondo, un altro pianeta. Tra
quel freddo, tedioso ambiente, che circonda da vicino la tomba, quasi a
soffocarne il ricordo e il richiamo, e quella piú calda, ma altrettanto insensibile
presenza di popolo, Gramsci sta, «giovane», «non padre, ma umile fratello»,
anche lui apparentemente disarmato, indifeso. Non il Gramsci della lotta e della
riscossa, ma il Gramsci della prigione e della sofferenza, «ridotto a puro ed
eroico pensiero»: un adolescente tradito dalla stessa audacia della sua tensione,

confinato nella solitudine, in morte come lo fu in vita, dall’offesa degli uomini,
dalla crudeltà della storia. Questo Gramsci giovinetto, anzi adolescente, umiliato
e offeso, è in verità personaggio non storico, ma creatura della sensibilità
pasoliniana.
Il motivo della speranza si ricollega a lui attraverso i simboli di una fede
sparuta e disadorna:
Uno straccetto rosso, come quello

arrotolato al collo ai partigiani
e, presso l’urna, sul terreno cereo,
diversamente rossi, due gerani.

In questa sintesi, mistica senza dubbio, di sacrificio e di tenacia, è da ritrovare
la possibilità di un rapporto sentimentale e ideologico del poeta con Gramsci.
Ma questo rapporto non è, semplicemente, come potrebbe sembrare, tra uno
stimolo alla ragione e alla prassi, e una perdurante sopravvivenza degli istinti:
poiché, se cosí fosse, la questione verrebbe davvero tutta risolta in una dialettica
oggettiva, storica. La verità è che Pasolini, superato il primo momento
d’inclinazione retorica, guarda Gramsci con atteggiamento assai piú fraterno,
con simpatia e amore seriamente carnali. Si crea una nuova, inedita situazione.
Quel che colpisce nell’autocontemplazione di Pasolini non è in effetti la forza
del contrasto tra ragione e istinto, tra passione e ideologia; bensí la forza, con cui
la passione tiene testa all’ideologia e le si rifiuta. Da qui, chiarezza, innanzi
tutto, di analisi: «se mi accade | di amare il mondo non è che per violento | e
ingenuo amore sensuale». Drasticità nella scelta, che non lascia per ora margini,
se non qua e là, alla languida commiserazione della propria sorte: «Eppure senza
il tuo rigore, sussisto | perché non scelgo. Vivo nel non volere | del tramontato
dopoguerra». Coraggio di confessare la radice irrazionale, subcosciente, del
proprio atteggiamento: «amando | il mondo che odio | nella sua miseria
sprezzante e perso | per uno oscuro scandalo | della coscienza».
Tutto ciò porta di conseguenza che il limite sia sentito come forza, come
esaltazione. Non c’è avvilimento in questi ormai famosi versi di Pasolini: non
c’è resa del poeta a Gramsci, ma di Gramsci al poeta:
Lo scandalo del contraddirmi, dell’essere
con te e contro te; con te nel cuore,
in luce, contro te nelle buie viscere;

del mio paterno stato traditore
– nel pensiero, in un’ombra di azione –
mi so ad esso attaccato nel calore
degli istinti, dell’estetica passione;

attratto da una vita proletaria
a te anteriore, è per me religione
la sua allegria, non la millenaria
sua lotta; la sua natura, non la sua
coscienza; è la forza originaria
dell’uomo, che nell’atto s’è perduta,
a darle l’ebbrezza della nostalgia,
una luce poetica: ed altro piú
io non so dirne, che non sia
giusto ma non sincero, astratto
amore, non accorante simpatia.

Il popolo torna ad essere qui, in un punto di assoluta sincerità, ciò che esso è e
soltanto può essere nel fondo dell’ispirazione pasoliniana: simbolo religioso,
oggetto di un’attenzione psicologica e spirituale, proiezione di odi e di amori,
mossi dal «calore degli istinti, dell’estetica passione»: una creatura viva, anche
se del tutto arbitraria, in cui Pasolini non fa che riflettere la sua smania di
identificazione col mondo. Su questa base, non solo ci si può permettere di
distinguersi serenamente da tutto ciò che sia «non sincero, astratto amore»: ma si
può lanciare la domanda sfrontata, che nega e rifiuta:
Come i poveri povero, mi attacco
come loro a umilianti speranze,
come loro per vivere mi batto
ogni giorno. Ma nella desolante
mia condizione di diseredato,
io possiedo: ed è il piú esaltante
dei possessi borghesi, lo stato
piú assoluto. Ma come io possiedo la storia,
essa mi possiede; ne sono illuminato;
ma a che serve la luce?

L’ultima strofa si apre con l’addio a Gramsci del poeta, che torna ad
immergersi nella vita di Testaccio, brulicante di suoni, voci, gesti, colori. Fin
dalle prime battute balza all’occhio il contrasto profondo tra la pace serena, anzi
grave, ma immobile e infeconda del cimitero gramsciano, e la vitalità
prorompente del popolo romano, intravisto in uno dei suoi piú antichi e (allora)
intatti quartieri… Contrasto che è, in fondo, tra morte e vita, tra gelida
razionalità e calda passione, tra sereno invito alla verità e profonda, totale
partecipazione all’errore. Ritorna come protagonista il popolo: ma questa volta
non nella forma rapsodica e ancora letteraria («il giovincello ciociaro» di
goethiana memoria) della strofa precedente, bensí nelle forme già sperimentate
nel nucleo centrale della quarta strofa: cioè, come proiezione ingigantita di uno
stato del poeta, e, insieme, come sua ipotetica convalida sociologica.
Qui la negazione di Gramsci sembra attenuarsi: in realtà si fa piú potente e
totale. Al mito dell’ideologo si contrappone il mito di una «vita proletaria», assai
piú di quello possente e genuino: il mito di un popolo, che nasconde sotto la sua
indifferenza, il suo cinismo, la sua ebbra sessualità, una tale carica di purezza e
d’amore, da porre in sé, oggettivamente, l’esigenza sia pure muta e oscura del
riscatto dall’ingiustizia e dal dolore. Qui si salda, finalmente, la visione cristiana
dell’essere e lo spirito decadente e insieme progressista dello scrittore, che solo
nell’intatta forza degli istinti scopre il sacro-positivo del mondo, e ad ogni altro
tipo di impegno si rifiuta. E infatti:
Ma io, con il cuore cosciente,

di chi soltanto nella storia ha vita,
potrò mai piú con pura passione operare,
se so che la nostra storia è finita?

14.6. La «passione» del poeta.
«Passione» nel senso di «appassionamento»; ma anche di «patimento». La
domanda, con cui Le ceneri si chiudono, è destinata a restare senza risposta. Dirà
ancora Pasolini nel Pianto della scavatrice (altro bellissimo componimento, che
nella raccolta segue alle Ceneri): «Piange ciò che ha | fine e ricomincia […]
Piange ciò che muta, anche | per farsi migliore». Su questo pianto, la storia
s’interrompe: non può aver seguito. Anche qui: il nesso è un intreccio; ma anche
una contraddizione. In tutto quel che Pasolini fa o scrive, c’è

«appassionamento»; ma anche «patimento». E il secondo, col tempo, tende a
prevalere sul primo.
Spero di aver chiarito cammin facendo in che senso si può dire che il
«neorealismo» finisca per «eccesso», almeno nella sua variante pasoliniana. Le
categorie che avevano presieduto alla sua genesi si dissolvono infatti sotto la
potente azione corrosiva di un autore che non s’accontenta di rappresentare la
realtà, ma vorrebbe possederla, farla propria e al tempo stesso calarsi in lei,
cancellarsi nella sua identità primigenia. Una cosa del genere finora non s’era
vista mai nel Novecento italiano (qualcosa, forse, nel poeta spagnolo Antonio
Machado, 1875-1939). Altri sviluppi sarebbero forse nati, ma non quelli
ragionevolmente previsti.
S’apre un campo, in cui la sperimentazione prevale sulla certezza.
15. La «battaglia per il realismo».
Curiosamente, mentre tutto questo – e altro – accadeva, poté sembrare che la
«battaglia per il realismo», condotta dai critici comunisti ufficiali secondo
motivazioni cui abbiamo a suo tempo accennato raggiungesse finalmente, in
quei medesimi anni, i risultati sperati. Useremo ancora una coppia di esempi,
tratti anche in questo caso dal campo cinematografico e da quello letterario.
Nel 1955, oltre a Ragazzi di vita, appaiono Senso di Luchino Visconti e
Metello di Vasco Pratolini. Sono, queste ultime due, le opere che, in assoluto,
piú sembrano avvicinarsi al modello piú volte auspicato: un realismo che, pur
non essendo precisamente ottocentesco, si rifà però esplicitamente a quella
tipologia narrativa, racconta una storia seguendo con precisione un impianto
ideologico, fa ruotare la vicenda incontro alla costruzione d’un personaggio, si
ricollega sia pure indirettamente – i soggetti di ambedue le opere, non a caso,
sono distanziati nel tempo, all’epoca della terza guerra d’indipendenza il primo,
alla Firenze primo-novecentesca il secondo – alle problematiche delle lotte
politiche in atto. In modo particolare, Metello rappresentava il frutto del lungo
impegno speso da Vasco Pratolini nel tentativo di passare dal mondo delle
«cronache» al mondo dell’autentica rappresentazione romanzesca (seguirono di
lui Lo scialo, 1960, e Allegoria e derisione, 1966: con Metello formano la
trilogia di Una storia italiana). Ma il risultato, come talvolta capita, risultò piú
modesto degli intenti.
E tuttavia vi fu costruita una vera battaglia sopra. Carlo Salinari (1919-77),
allievo di Natalino Sapegno, gli dedicò addirittura un fondo di prima pagina sul

«Contemporaneo», spingendosi fino a ipotizzare che
questo libro segni, nella nostra narrativa contemporanea, la fine del neorealismo e l’inizio del
realismo, o, per essere piú precisi, la fase di sviluppo del neorealismo in realismo. Vi assuma,
cioè, lo stesso posto che Senso di Visconti, nonostante le molte opinioni discordi, finirà per
assumere nella storia del nostro cinema piú recente.

Gli rispose con molta durezza un altro critico comunista, il desanctisiano ed
ex azionista Carlo Muscetta (1912-2004), facendo notare le debolezze del
tessuto narrativo e della ricostruzione storica. Anche l’esplicitazione cosí palese
di queste diversità di vedute all’interno del campo culturale comunista è da
considerarsi un segno del clima che andava cambiando.
Come abbiamo già accennato, si traduce molto in quegli anni il teorico e
critico letterario György Lukács, a sostegno delle tesi realistiche (Saggi sul
realismo, 1946, Il romanzo storico, 1947, Thomas Mann e la tragedia dell’arte
moderna, 1956, ecc.): e si trattava senza dubbio di contributi colti ed elevati alla
causa.
Ma quel che appariva sempre piú chiaramente improponibile era la
connessione ideologica che veniva stabilita fra lotta di liberazione delle masse
proletarie oppresse e una determinata tendenza letteraria e artistica, il cui codice
fosse fissato da un settore della critica e della teoria deputata a farlo. Se non era
«stalinismo» nel senso stretto del termine, le logiche presentavano molte affinità.
Non poteva durare; e infatti non durò.
Oltretutto, nell’Italia del dopoguerra, approfittando della caduta del fascismo,
venivano recuperate tendenze artistiche degli anni ’30 o penetravano
direttamente dall’estero (in particolare dagli Stati Uniti) esperienze che si
rifacevano alle logiche e alle tecniche del cosiddetto astrattismo (destinato a
evolversi nei decenni successivi nel cosiddetto informale). Aspre polemiche si
aprirono in campo artistico fra «realisti» e «astrattisti», nel cui merito
ovviamente non entriamo. Ma ricordarle ci serve per far capire meglio
l’anacronicità di una posizione di tendenza, che si giustificava
fondamentalmente solo sul piano ideologico. Fu in breve evidente che le
tendenze artistiche ed espressive, feconde o infeconde che siano, non possono
che trarre alimento da un confronto assolutamente libero e incondizionato (ne
vedremo qualche effetto nel decennio successivo).

16. Il 1956.
Stalin, il capo indiscusso dell’Unione Sovietica e del comunismo
internazionale, era morto nel 1953. Nonostante l’entità della perdita, e qualche
turbolenza verificatasi alla sua scomparsa, la continuità del potere era stata
garantita dal gruppo dirigente sovietico. Tuttavia, qualcosa evidentemente si era
frantumata in quel difficile processo di successione. Nel corso del XX Congresso
del Partito comunista sovietico, che si tiene a Mosca dal 14 al 15 febbraio 1956,
il nuovo segretario Nikita Sergëvič Chruščëv, legge un rapporto segreto sui
crimini commessi da Stalin, denunciando gli effetti nefasti di ciò che da allora fu
definito «il culto della personalità». Le risonanze sull’opinione pubblica
internazionale e sulla massa dei militanti comunisti furono immense. Divennero
palesi, allora, sia le degenerazioni intervenute nella costruzione del socialismo in
Unione Sovietica, sia le difficoltà connesse con la perpetuazione di un’ideologia
totalizzante come quella comunistico-staliniana, sulla cui infrangibile unitarietà
pochi fino a qualche tempo prima avrebbero avuto qualcosa da obbiettare.
In ottobre la crisi del sistema comunista internazionale manifesta la sua prima
possente ripercussione in Ungheria, una delle «democrazie popolari» inserite nel
sistema sovietico. Allontanati i gerarchi piú fedeli a Mosca, s’insedia un governo
legittimo, presieduto dal comunista-democratico Imre Nagy. Questi, il 10
novembre, annuncia l’uscita dell’Ungheria dal patto di Varsavia (l’alleanza
militare fra le potenze del sistema comunista). Il 3 novembre le truppe sovietiche
invadono l’Ungheria e in pochi giorni stroncano ogni resistenza.
Molti furono colpiti dal fatto che, ad opporsi al regime sovietico uscito dalla
spartizione di Yalta, fossero in Ungheria soprattutto la classe operaia e il ceto
intellettuale. Nelle fabbriche fu organizzata la resistenza. Il circolo Petöfi, a
Budapest, animò e organizzò le forze intellettuali. Dopo la resa, Nagy fu
fucilato. György Lukács, che era entrato nel suo Gabinetto come ministro della
Pubblica Istruzione, venne deportato in Romania.
Il fallimento della rivoluzione ungherese e la dura repressione seguitane
scompaginarono anche in Italia la trama dei rapporti stabilitisi durante la
Resistenza e nel primo decennio repubblicano fra Partito comunista e ceti
intellettuali. Era difficile accettare l’idea che, per diffondere il socialismo nel
mondo, fosse necessario prendere a cannonate la classe operaia ungherese e
deportarne o ucciderne i rappresentanti intellettuali piú prestigiosi.
Il Partito comunista italiano restò tuttavia sostanzialmente unito: nel suo VIII
Congresso, svoltosi nel dicembre, rinnovò la sua linea e i suoi quadri dirigenti,

nel quadro, diciamo cosí, del «riformismo» togliattiano. Quel che venne meno fu
la persuasione, ampiamente diffusa in precedenza, che il partito, oltre ad essere il
centro di uno schieramento politico alternativo, fosse anche il depositario di
verità ideali indiscusse. Molti intellettuali, scrittori e artisti lasciarono il partito.
Sia sul piano politico-culturale sia sul piano artistico-espressivo si verificò come
una liberazione di energie latenti, che, come abbiamo già accennato, dovevano
manifestarsi negli anni successivi.
17. Nota bibliografica.
Nel periodo storico che s’apre con la seconda guerra mondiale e arriva fino ai nostri giorni, numerosi
sono i contributi di ricostruzione complessiva, a cominciare dai tre tomi collettanei (in cinque volumi) della
Storia dell’Italia repubblicana, pubblicati dall’editore Einaudi fra il 1994 e il 1997 (per la materia di questo
capitolo importante soprattutto il primo volume, La costruzione della democrazia: dalla caduta del
fascismo agli anni Cinquanta). Sono da vedere: S. LANARO , Storia dell’Italia repubblicana. Dalla fine
della guerra agli anni Novanta, Marsilio, Venezia 1992, e P. GINSBORG , Storia d’Italia 1943-1996.
Famiglia, società, stato, Einaudi, Torino 1998. Questi testi coprono anche parte della materia dei due
capitoli successivi. Cfr., infine, il già citato G. CANDELORO , Storia dell’Italia moderna, X. Seconda guerra
mondiale, il crollo del fascismo, la Resistenza (1939-1945), Feltrinelli, Milano 1984.
Sulla Resistenza, al vecchio R. BATTAGLIA , Storia della Resistenza italiana (8 settembre 1943–25
aprile 1945), Einaudi, Torino 1953, si è affiancato piú recentemente l’importante C. PAVONE , Una guerra
civile: saggio storico sulla moralità nella Resistenza, Bollati Boringhieri, Torino 1991 (da cui non
riteniamo tuttavia di accettare la categoria fondativa, «guerra civile», per l’appunto, destinata, al di là delle
intenzioni dell’autore, a distorcere il senso profondo del conflitto svoltosi). Resta imprescindibile la
conoscenza di Lettere di condannati a morte della Resistenza italiana (8 settembre 1943–25 aprile 1945), a
cura di P. Malvezzi e G. Pirelli, prefazione di E. Enriques Agnoletti, Einaudi, Torino 1952 (quarta
edizione), e Lettere di condannati a morte della Resistenza europea, a cura degli stessi, prefazione di T.
Mann, Einaudi, Torino 1954.
Sulle cosiddette «distruzioni culturali», continuando una linea inaugurata nei due capitoli precedenti,
segnaliamo T. MANN , Doctor Faustus. La vita del compositore tedesco Adrian Leverkühn narrata da un
amico, Mondadori, Milano 1968 (tit. or. Doktor Faustus. Das Leben des deutschen Tonsetzers Adrian
Leverkühn erzählt von einem Freunde, Bermann-Fischer Verlag, Stockholm 1947); G. BENN , Doppia vita.
Autobiografia, Sugar, Milano 1967 (tit. or. Doppelleben, Limes Verlag, Wiesbaden 1950); K. JASPERS , La
colpa della Germania, citato nella nota bibliografica del capitolo precedente; e, naturalmente, letto à retro,
R. MUSIL , L’uomo senza qualità, Einaudi, Torino 1996 (tit. or. Der Mann ohne Eigenschaften, Rowohlt

Verlag GmbH, Reimbek bei Hamburg 1978).

Sulla storia culturale il piú volte citato A. ASOR ROSA , La cultura, in Storia d’Italia, IV/2. Dall’Unità a
oggi, Einaudi, Torino 1975, arriva nell’esposizione fino al 1975 e copre dunque ampiamente la materia di
questo capitolo. Ma si veda anche il piú dettagliato e aggiornato A. ASOR ROSA , Lo stato democratico e i
partiti politici, in Letteratura italiana, I. Il letterato e le istituzioni, Einaudi, Torino 1982. Importante N.
AJELLO , Intellettuali e PCI. 1944-1958, Laterza, Bari 1979 (il quale poi con Il lungo addio. Intellettuali e

PCI dal 1958 al 1991, Laterza, Bari 1997, conclude il discorso e arriva fin quasi ai giorni nostri).
Sulle vicende del decennio, parziale ma importante (anche per la testimonianza di un rapporto diretto
con altri protagonisti di questa storia, come, ad esempio, Italo Calvino), P. SPRIANO , Le passioni di un
decennio (1946-1956), Garzanti, Milano 1986.
Sul versante liberaldemocratico, P. BONETTI , «Il Mondo», 1949-1966. Ragione e illusione borghese,
prefazione di V. Gorresio, Laterza, Bari 1975.
Sulla «terza forza», che poteva esserci e non ci fu, cfr. il vol. miscellaneo L’azionismo nella storia
d’Italia, presentazione di L. Mercuri, Il lavoro editoriale, Ancona 1988.
Sulla questione relativa all’«impegno», alla socialità dell’arte, al realismo-populismo, si veda la parte
piú consistente del ragionamento di A. ASOR ROSA , Scrittori e popolo, precedentemente citato (con i due
saggi finali su C. Cassola e P. P. Pasolini). Libri-documento e, insieme, libri-storia, sono N. BOBBIO ,
Politica e cultura, Einaudi, Torino 1955; F. FORTINI , Dieci inverni: 1947-1957. Contributi ad un discorso
socialista, Feltrinelli, Milano 1957; E. VITTORINI , Diario in pubblico, Bompiani, Milano 1957. Sull’intera
materia il bel libro di M. ZANCAN , Il progetto «Politecnico». Cronaca e strutture di una rivista, Marsilio,
Venezia 1984.
Sul neorealismo, a parte la nota Inchiesta sul neorealismo, a cura di C. Bo, Edizioni Radio Italiana,
Torino 1951, alla quale ampiamente attingiamo, si vedano come testimonianze storiche di due dei
protagonisti C. MUSCETTA , Realismo e controrealismo. Saggi e polemiche, Cino del Duca editore, Milano
1958, e C. SALINARI , Preludio e fine del neorealismo in Italia, Morano, Napoli 1967. Molto bella l’analisi
di M. CORTI , Tre «campi di tensione» (per la parte dedicata al Neorealismo; anticipiamo, per il capitolo
successivo, che altrettanto valide sono quelle riguardanti la Neoavanguardia e il Neosperimentalismo) in
EAD. , Il viaggio testuale, Einaudi, Torino 1978. Qualche valore per me ha anche il preistorico A. ASOR
ROSA , Vasco Pratolini, Edizioni moderne, Roma 1958 (rielaborazione di una tesi di laurea).

Sui rapporti fra letteratura e cinema cfr. il ricco e ben impostato Cinema e letteratura del neorealismo, a
cura di G. Tinazzi e M. Zancan, Marsilio, Venezia 1983.
Sulla poesia e sulla produzione dialettale cfr. F. BREVINI , La poesia in dialetto, citata al capitolo
precedente; nonché il fondamentale P. P. PASOLINI , La poesia dialettale del Novecento, in ID. , Passione e
ideologia (1948-1958), Garzanti, Milano 1960, scritto al tempo stesso storico-critico e militante.
Sui singoli autori: P. V. MENGALDO , «L’opera in versi» di Eugenio Montale; L. STRAPPINI , «Gli
indifferenti» di Alberto Moravia; F. ANGELINI , «Natale in casa Cupiello» di Eduardo De Filippo, in
Letteratura italiana, Le Opere, IV. Il Novecento, 1. L’età della crisi, Einaudi, Torino 1995 (nella seconda

edizione con «la Repubblica», vol. XV); V. SPINAZZOLA , «Conversazione in Sicilia» di Elio Vittorini; F.
BREVINI , «Colori» di Virgilio Giotti; M. CARLINO , «Le due zittelle» di Tommaso Landolfi; G. FALASCHI ,

«Cristo si è fermato ad Eboli» di Carlo Levi; C. SEGRE , «Se questo è un uomo» di Primo Levi; F. P.
MEMMO , «Cronache di poveri amanti» di Vasco Pratolini; S. GIOVANARDI , «Diario d’Algeria» di Vittorio

Sereni; R. MORDENTI , «Quaderni del carcere» di Antonio Gramsci; S. GIOVANARDI , «La luna e i falò» di
Cesare Pavese; A. ANDREINI , «L’isola di Arturo» di Elsa Morante; in Letteratura italiana, Le Opere, IV. Il
Novecento, 2. La ricerca letteraria, Einaudi, Torino 1996 (poi nella seconda edizione con «la Repubblica»,
vol. XVI); M. ZANCAN , «Artemisia» di Anna Banti; L. CLERICI , «Il mare non bagna Napoli» di Anna Maria
Ortese; G. FALASCHI , «Il sergente nella neve. Ricordi della ritirata di Russia» di Mario Rigoni Stern; B.
MANETTI , «Passo d’addio» di Cristina Campo; M. GHILARDI , «La Sparviera» di Gianna Manzini; A. ASOR
ROSA , «Dieci inverni» di Franco Fortini (solo nella seconda edizione con «la Repubblica», vol. XVI).

Su P. P. Pasolini, oltre ai testi di A. Asor Rosa già citati, si vedano: V. CERAMI , «Le ceneri di Gramsci»
di Pier Paolo Pasolini, in Letteratura italiana, Le Opere, IV. Il Novecento, 2. La ricerca letteraria cit. (poi
nella seconda edizione con «la Repubblica», vol. XVI); F. ANGELINI , «Affabulazione» di Pier Paolo
Pasolini, nello stesso volume delle Opere e poi ripubblicato nella seconda edizione con «la Repubblica»,
vol. XVII. Eccellente G. C. FERRETTI , «Officina». Cultura, letteratura e politica negli anni Cinquanta,
Einaudi, Torino 1975 (con ampia scelta antologica). Cfr. inoltre: E. GOLINO , Pasolini: il sogno di una cosa.
Pedagogia, eros, letteratura dal mito del popolo alla società di massa, il Mulino, Bologna 1985; E.
SICILIANO , Vita di Pasolini, Giunti, Firenze 1995 (prima edizione Rizzoli, Milano 1978).

Capitolo quinto

La Prima Repubblica (1956-1989).
Sperimentalismo, avanguardie, contestazione dei miti

1. La lunga pace.
Nei quarantacinque anni che vanno dal 1945 al 1989 l’Europa – e dunque
l’Italia – conoscono il piú lungo periodo di pace della loro storia. Non c’è
motivo di pensare che tale condizione sia destinata a interrompersi
nell’immediato futuro (se non in condizioni molto particolari, che vedremo piú
avanti). Quelle che non a caso abbiamo definito le «grandi guerre civili» della
prima metà del XX secolo – ossia, per intenderci, i conflitti inter-occidentali –
non dovrebbero piú ripetersi. Sono invece sempre possibili conflitti locali in altre
aree del mondo – Corea, India, Pakistan, Medio Oriente, Iraq, Iran – che però
non appaiono destinati a divenire mondiali, pur presentandosi talvolta come
«guerre di sistema». L’Occidente ha spostato l’uso politico della guerra dal
giardino di casa alla periferia. Difficile rendersi conto ora che cosa significhi per
la storia dell’uomo il fatto che il francese non veda piú il tedesco come suo
principale nemico, e viceversa. Eppure, di questo bisogna rendersi conto, se si
vuole intendere la nuova situazione economica, politica e culturale europea.
Per la verità, questo che abbiamo appena descritto è piú un punto di arrivo
che di partenza. Nel lungo periodo in questione, la pace fu mantenuta in Europa
(e nel mondo) dall’equilibrio precario creatosi fra le due «superpotenze» uscite
vincitrici dalla seconda guerra mondiale, gli Stati Uniti e l’Unione Sovietica. Il
possesso della bomba atomica da parte di ambedue aveva reso piú problematica
qualsiasi azione di guerra, anche di tipo convenzionale. Ogni iniziativa, infatti,
anche se limitata, avrebbe messo in atto ritorsioni micidiali, anzi catastrofiche.
Non a caso, il lungo periodo di pace verrà contraddittoriamente definito della
«guerra fredda»: una guerra, cioè, non guerreggiata, ma potenziale, e dunque
sempre possibile.
La gara fra le due superpotenze innescherà del resto motivi di tensione anche

all’interno di molti dei paesi che componevano i due blocchi: a lungo, infatti,
schierarsi per una delle due opzioni avrebbe comportato una scelta di campo,
destinata ad avviare ripercussioni molteplici, dalla politica alla cultura. In
seguito, a poco a poco, la contrapposizione andrà attenuandosi, fino a perdere
quasi di significato nel corso degli anni ’80.
In Italia il lungo periodo viene vissuto in condizioni di sostanziale equilibrio
politico. Nella spartizione delle zone d’influenza uscita da Yalta (cfr. supra, cap.
IV , par. 3.) l’Italia era stata chiaramente inserita nel sistema occidentale. Si
aggiunga il fatto che, con le elezioni politiche del 1948, esce definitivamente di
scena la possibilità che il blocco delle sinistre conquisti il potere per via
democratica. Altre possibilità non ce n’erano, e, a dir la verità, non ci fu nessuno
che pensasse seriamente di crearle.
Si succedono dunque per quarantacinque anni governi a guida democristiana,
composti, oltre che dal partito dominante, da una coalizione di partiti minori (a
seconda dei casi, repubblicani, liberali, socialdemocratici). La conventio ad
excludendum prevede, per questo lungo periodo, che non siano ammesse a far
parte delle potenziali «forze di governo» le due ali estreme dello schieramento
parlamentare: a destra, il Movimento sociale italiano (Msi), erede delle posizioni
della Repubblica di Salò, e a sinistra, appunto, il Partito comunista italiano. A
partire dal 1962 il Partito socialista, che con un lungo travaglio s’era staccato dal
patto d’unità d’azione con il Pci, entra nell’area di maggioranza. Il primo
presidente del Consiglio non democristiano sarà il repubblicano Giovanni
Spadolini, addirittura nel 1981. A far da contrappeso a questo sistema resta
dunque solo il Partito comunista, che raccoglie quasi ovunque il consenso
maggioritario degli strati popolari e operai del paese. Questa ripartizione del
potere, che conobbe anche momenti di esplicita contrattazione, ebbe il nome di
«consociativismo»: una specie di «bipartitismo imperfetto», in cui si conosceva
in partenza qual era il partner che avrebbe gestito il governo del paese e quale
l’opposizione.
Pende il giudizio storico su questa lunga fase di gestione pressoché
«monistica» del potere in Italia (del resto – è appena il caso di precisarlo –
avvalorata dalla persistente uniformità dei risultati elettorali). Non c’è dubbio
che effetti positivi ce ne furono: la stabilità politica, ad esempio, favorí la
crescita economica. Ci limitiamo peraltro a constatare che il sistema politicoistituzionale piú diffuso nell’Europa appena uscita dalla catastrofe della seconda
guerra mondiale fu un altro, quello dell’«alternanza». Quello, cioè, in cui due

partiti o due blocchi, chiaramente riconoscibili e in larga misura alternativi, si
alternavano nel governo del paese a seconda del giudizio degli elettori (laburisticonservatori in Inghilterra; Spd – Cdu nella Repubblica federale tedesca, ecc.).
Da quest’ultimo punto di vista, l’Italia sceglie ancora una volta un sistema
«anomalo» (com’è, salvo poche eccezioni, nella sua tradizione secolare):
giustificato, fra l’altro, dal fatto che il polo d’opposizione, il Partito comunista,
avrebbe avuto comunque difficoltà a candidarsi al governo del paese a causa dei
suoi legami (molto stretti, almeno fino al 1968) con l’Unione Sovietica. È
probabile che tale situazione, per piú versi «bloccata», abbia ostacolato il
ricambio e il miglioramento del «ceto politico» complessivamente considerato.
2. L’Europa.
Il nuovo ordine mondiale comporta l’istituzione di una serie di organismi
internazionali, destinati a governare i conflitti per evitarli e promuovere
iniziative di collaborazione fra popoli e Stati. Nel giugno 1945 si chiude la
conferenza di San Francisco, che istituisce l’Organizzazione delle Nazioni unite
(Onu), il nuovo organismo preposto al mantenimento della pace e della sicurezza
mondiale, ben diverso, per autorevolezza e dimensioni, dalla vecchia Società
delle Nazioni (cfr. supra, cap. III , par. 2.). Vi aderiscono inizialmente cinquanta
paesi. L’Italia, potenza belligerante sconfitta, vi viene ammessa solo nel 1955.
In Europa, tra le potenze vincitrici (Gran Bretagna e Francia, con Belgio,
Olanda e Lussemburgo), si forma nel 1948 il primo nocciolo dell’Unione
europea occidentale (Ueo), l’organismo politico destinato a unificare, per quanto
possibile, i destini dei vari Stati componenti il Vecchio continente. Le si
affiancano, con una vitalità inizialmente molto maggiore, organismi di
coordinamento economico (la Comunità europea del carbone e dell’acciaio,
Ceca; la Comunità economica europea, Cee, 1952) e militare (Ced; Nato).
Nell’ottobre 1954 anche l’Italia entra a far parte dei paesi membri dell’Ueo.
Da quelle date l’Unione europea è sempre piú cresciuta, sia in termini
organizzativi (oggi ha un Consiglio dei ministri e un Parlamento, eletto con
regolari elezioni), sia in dimensioni (è arrivata recentemente a comprendere
anche parecchi paesi del vecchio blocco comunista). Fruisce di una moneta
unica, l’«euro», il che ha ovviamente facilitato e rafforzato gli scambi economici
al proprio interno e anche con il resto del mondo.
Difficile dire invece quanto la sua presenza abbia modificato le antiche

identità nazionali, radicate in fenomenologie di durata plurisecolare, se non
addirittura millenaria. Il fatto che in Italia il tasso di simpatie europeiste sia, a
quanto sembra, piú alto che altrove, farebbe pensare che i nostri concittadini
cerchino in Europa una supplenza alle loro tradizionali carenze nazionali (è un
tema su cui tornerò piú avanti).
Naturalmente sarebbe del tutto retorico far rilevare che, con il rilancio di idea
di Europa, sembreremmo ritornati con la nostra Storia al punto di partenza: piú
di mille anni fa, infatti, viva era la coscienza, attraverso l’uso di una medesima
lingua e il comune sentimento religioso, dell’unità europea, sia pure limitata alla
dimensione carolingia (cfr. vol. I, pp. 11-12). In realtà, siamo ora ben lontani da
tale traguardo: in questi mille anni, infatti, le identità nazionali sono cresciute
enormemente, spesso, come abbiamo visto, in forme altamente conflittuali e
antagonistiche fra loro.
Tuttavia, non è trascurabile il ruolo che la nuova cornice è destinata a
esercitare nella formazione di una nuova, autentica identità europea, fondata
sulla comunanza di alcuni fondamentali valori laici, formatisi nel tempo (ad
esempio, il sistema politico liberaldemocratico, lo spirito di tolleranza, il
solidarismo sociale, la parità sessuale). Da questo punto di vista, si potrebbe dire
che l’Europa abbia ancora una missione da svolgere nel mondo, da sostituire
(positivamente) al vecchio imperialismo coloniale.
3. L’Italia: sviluppo economico, mutamento antropologico.
Negli anni che vanno dalla metà del decennio ’50 alla metà del decennio ’60
l’Italia, uscita dalla fase pura e semplice della «ricostruzione» (che ebbe però
anch’essa una sua componente eroica), conosce uno straordinario sviluppo
economico. Ne furono artefici la stabilità politica (come abbiamo già ricordato),
una notevole capacità imprenditoriale e l’enorme disponibilità al sacrificio di
grandi masse lavoratrici; e, inoltre, la presenza di un vasto mercato interno,
bisognoso, dopo le limitazioni dell’«autarchia» fascista e dei lunghi anni di
guerra, di soddisfare ogni tipo di esigenza vitale (dall’automobile alla radio al
benessere culturale, ecc.). Un vasto programma di aiuti da parte degli Stati Uniti
alle nazioni europee devastate dalla guerra – il cosiddetto piano Marshall –
facilitò la cosa (anche se in Italia tali fondi furono usati piú per sanare il bilancio
che per facilitare il decollo industriale). Alcuni grandi «commis» dello Stato
(Ezio Vanoni, Pasquale Saraceno, Enrico Mattei), misero al servizio
dell’impresa le loro eccellenti competenze.

In poco tempo cambiò il volto dell’Italia. I lavoratori impiegati nell’industria
superarono in breve e di gran lunga quelli impiegati nell’agricoltura. La
produzione industriale sopravanzò di molte lunghezze quelle di tutti gli altri
settori messi insieme. L’Italia da paese agricolo, divenne industriale e si mise al
passo delle Nazioni europee piú progredite (Gran Bretagna, Francia, Germania).
Una trasformazione di tali dimensioni non s’era vista dai tempi dell’Italia
giolittiana (cfr. supra, cap. II , par. 1.1.).
Milioni di lavoratori, d’origine fondamentalmente contadina, si spostarono
dalle regioni del Mezzogiorno a quelle settentrionali, trovando in gran parte
occupazione nelle grandi fabbriche (Fiat, Pirelli, Montedison, ecc.). Strutture
agricole millenarie come la mezzadria (Toscana ed Emilia, soprattutto), vennero
colpite a morte dallo spopolamento delle campagne. Al colossale fenomeno
dell’emigrazione verso l’estero, che aveva contraddistinto l’Italia nei decenni fra
Otto e Novecento, subentra la cosiddetta «emigrazione interna», di minori
dimensioni complessive, ma non meno traumatica. Il fenomeno
dell’«urbanizzazione» – la concentrazione in città della maggior parte della
popolazione attiva, con i conseguenti fenomeni di nuovi giganteschi
insediamenti periferici – caratterizza da allora il paesaggio umano italiano.
Il millenario «homo italicus», legato alla proprietà e alla coltivazione della
terra, tende a scomparire di scena. Ne escono sconvolti anche i tradizionali
rapporti fra le classi. Il dato piú macroscopico è la crescita di una gigantesca
classe operaia di fabbrica, che sarà protagonista di molti episodi cruciali del
periodo. Nonostante l’imponente sviluppo industriale, è lecito invece chiedersi
se si consolidi oppure no una «borghesia» di tipo tradizionale, con precise
ambizioni culturali e di governo: alcuni osservatori (E. Scalfari) lo escludono,
rilevando che l’atteggiamento prevalente nel ceto proprietario è rappresentato in
questa fase dalla delega al ceto politico dominante (quello democristiano) di
quanto attiene al «pubblico» e al «sociale» (con esiti spesso perversi).
Il ceto intellettuale, uscito in gran parte dalla Resistenza e dall’antifascismo,
soffre in maniera profonda l’impatto con questa nuova realtà antropologica e
sociale: tuttavia, per almeno due decenni (anni ’60 e ’70), s’industria a seguire
con grande attenzione il mutamento in atto, cercando di conoscerlo e di
descriverlo (è il tema di quasi tutti i paragrafi di questo capitolo su cultura,
pensiero e letteratura). In una fase successiva – fine anni ’70–anni ’80–comincia
a fare i conti con la crescita, anche in Italia, di quel che si può definire un
«mercato culturale di massa». In questo ambito si manifesteranno fenomenologie
di tipo nuovo (cfr. infra, cap. VI , par. 2.).

3.1. Elementi di unificazione nazionale.
Il processo fin qui descritto non fu senza lacerazioni. Lo sviluppo industriale
comportò, ad esempio, una durissima politica antisindacale da parte delle
imprese piú importanti e forme persecutorie nei confronti, in particolare, degli
operai di fede comunista. Il clima politico e sociale complessivo ne fu
fortemente influenzato. In occasione di una forte virata a destra da parte del
governo democristiano in quel momento in carica (Fernando Tambroni), si
verificarono imponenti manifestazioni di piazza (Genova, Roma, Reggio Emilia)
e si ebbero morti e feriti per l’intervento delle forze dell’ordine (1960).
In generale, tuttavia, si potrebbe dire che, nel corso di questo periodo, si
manifestino vari fenomeni tendenti almeno potenzialmente a rafforzare i
processi di unificazione nazionale, in Italia, come sappiamo, sempre molto
difficoltosi e stentati. Crebbero l’intervento scolastico e l’alfabetizzazione; la
fusione tra contadini meridionali inurbati e classe operaia del Nord favorí la
reciproca conoscenza di fattori fino a quel momento ignoti l’uno all’altro; la
diffusa coscienza antifascista venne messa alla base della persuasione che, dopo
i vent’anni dell’isolamento autarchico e del «nazionalismo muscolare», la
comunità italiana in quanto tale fosse in grado d’inserirsi fra le nazioni europee
piú civili e progredite.
Di questi diversi, e complessi, processi di fusione, forse la «lingua parlata»
rappresentò la manifestazione piú visibile (cfr. scheda linguistica, infra, cap. V ,
succ. par. 3.2.3.). In estrema sintesi: si direbbe che nei primi tre decenni del
periodo in questione (la televisione in bianco e nero viene introdotta in Italia nel
1954), si formi nel paese una koiné linguistica di massa, che consente la
comunicazione, per quanto semplice ed elementare, fra cittadini appartenenti alle
diverse realtà regionali (anche se la vitalità dei dialetti non accenna per ora a
diminuire, confermando quella situazione di nuovo «bilinguismo», di cui
abbiamo già parlato). Con questa «koiné linguistica di massa» fanno i conti
molti degli scrittori di questo tempo (cfr. infra, cap. V , par. 9. sgg.).
3.2. Un sistema di «grandi fratture».
Si direbbe che alla sostanziale stabilità politica – e forse in conseguenza di
quella – il «sistema Italia» affianchi in questa fase, a scadenze pressoché
decennali, alcune «grandi fratture», determinate dall’insorgenza di elementi in
qualche modo extra-sistema, che s’abbattono, talvolta con rovinosa violenza,

sugli equilibri politico-istituzionali esistenti. Il fatto che questi non ne siano
modificati, anzi reagiscano generalmente «chiudendosi», provoca un accumulo
di elementi di crisi e di disagio che si scaricano sulle «fratture» successive. Non
è cioè infondata l’ipotesi che l’«anomalia» italiana, siccome non riesce a
metabolizzare e risolvere le «novità» che essa stessa produce, finisca per
trasformarle in ulteriori «difficoltà» e motivi di crisi. Un meccanismo di questa
natura produce alla lunga disastri.
3.2.1. Il 1968-69. I critici del movimento studentesco italiano del 1968
dimenticano che esso fece parte d’un movimento giovanile diffuso in quasi tutto
l’universo mondiale democratico, con rilevanti manifestazioni negli Stati Uniti,
in Giappone, in Germania e, soprattutto, in Francia (dove nel maggio di
quell’anno, a partire dalle Università di Nanterre e della Sorbonne, il movimento
dilaga nelle piazze, ingaggiando scontri violenti con la polizia). In Italia, dopo le
prime avvisaglie della fine del 1967, il movimento riprende nel gennaio 1968,
con l’occupazione di facoltà e di intere università a Torino, Milano, Firenze,
Roma, Trento, Padova (ma, con manifestazioni minori, praticamente in tutti i
poli universitari italiani). In seguito, il movimento, con pratiche analoghe, si
estende ai licei e alle altre scuole medie superiori.
Un fenomeno cosí vasto non può essere giudicato superficialmente né
ricondotto a una spiegazione unica. Proveremo a elencare quelle che ci appaiono
le piú importanti.
Dobbiamo innanzi tutto ricordare che sullo sfondo internazionale c’è la lotta –
condotta peraltro da tutti gli ambienti progressisti mondiali, a partire da quelli
statunitensi – contro l’intervento militare americano in Vietnam. In questa
grande terra del Sudest asiatico, dopo la seconda guerra mondiale e in
conseguenza di essa, era iniziata una prima guerra d’indipendenza contro il
dominio coloniale francese, conclusasi vittoriosamente per gli insorti con la
grande battaglia di Dien Bien Phu (1954). Alla costituzione di un Vietnam del
Nord, comunista, appoggiato dall’Unione Sovietica e dalla Cina, aveva allora
corrisposto la costituzione di un Vietnam del Sud, formalmente democratico, in
realtà infeudato a una corrotta casta militare e sostenuto dagli aiuti americani.
Qui era partita subito una guerra partigiana, appoggiata dal Vietnam del Nord,
che aveva visto l’intervento sempre piú massiccio delle truppe americane (al
tema Hollywood ha dedicato molti film, fra i quali spicca il bellissimo
Apocalypse Now di Francis F. Coppola). Il lungo conflitto, che doveva terminare
proprio agli inizi del ’68, con lo sgombero precipitoso dell’ambasciata

statunitense a Saigon, aveva acceso gli animi giovanili di tutto il mondo a favore
di quella che, al di là della coloritura comunista, appariva come una guerra di
liberazione e indipendenza nazionale.
Nel 1968, inoltre, arriva a conclusione il lungo periodo iniziato con la fine
della seconda guerra mondiale. I giovani, che in quell’anno dimostrarono di
esser disposti a scendere in piazza e a farsi sentire, erano nati quasi tutti – è
ovvio – dopo il 1945: erano il frutto, come si disse, di quel baby boom che si
verificò negli anni immediatamente successivi alla conclusione della guerra, e
che a sua volta era il frutto del gigantesco ritorno dei «reduci» a casa e della
riacquistata tranquillità e sicurezza.
Questi giovani non erano piú disponibili a calarsi tranquillamente all’interno
delle vecchie certezze. Un elemento trasgressivo e contestativo fece parte sin
dall’inizio del movimento studentesco internazionale. In Italia la contestazione
colpí soprattutto alcuni capisaldi della cultura laico-progressista, che aveva fin
allora rappresentato in maniera pressoché indisturbata l’opinione pubblica di
sinistra, saldandosi con alcune forme di pensiero nuove, che erano emerse negli
anni immediatamente precedenti (cfr. infra, cap. V , par. 8.3. sgg.). Un ruolo
importante nel movimento giovanile giocarono i cosiddetti «cattolici del
dissenso», ispirati da un desiderio di critica nei confronti sia delle chiusure
ideologico-intellettuali delle gerarchie ecclesiastiche sia delle propensioni
privatistiche ed egoistiche espresse dal partito cattolico allora dominante.
A questa forte auto-responsabilizzazione individuale s’accompagnarono altri
fenomeni: la critica a forme del sapere e dell’insegnamento sclerotizzate e
sorpassate; una richiesta di libertà sessuale, che travalica decisamente i confini
del lecito tradizionale e si scontra con i dettami della morale cattolica, fino a quel
momento pressoché indiscussi; una forte carica utopica, destinata a manifestarsi,
oltre che in campo politico, nella ripresa di temi e slogans propri
dell’avanguardia
intellettuale
rivoluzionaria
del
primo
Novecento
(«l’immaginazione al potere», «il privato è politico», ecc.).
Un aspetto peculiare del movimento studentesco italiano fu che esso, da un
certo momento in poi, precedette analoghe forme di lotta operaia e quindi
s’intrecciò con esse. Nell’autunno del 1969 un’impressionante ondata di scioperi
e l’occupazione di alcune grandi fabbriche rimisero in discussione sia i rapporti
contrattuali con il mondo confindustriale sia i legami gerarchici della base con le
stesse organizzazioni sindacali di categoria. I «consigli operai» subentrano alle
vecchie e screditate «commissioni interne» (vi fu chi vide in questo un elemento

di ritorno all’«ordinovismo gramsciano»). Da piú parti si fece appello a una
nuova «cultura operaia» (per tutto questo cfr. infra, cap. V , par. 8.3.).
Come abbiamo già accennato, poco di questo straordinario sconvolgimento
penetrò negli assetti politico-istituzionali definiti. Qualche processo osmotico si
verificò, ma piú in periferia che al centro (nessun esponente dei gruppi dirigenti
giovanili dei partiti, ad esempio, poté dirsi in seguito proveniente dal movimento
studentesco: in Germania, uno dei capi del movimento, Joschka Fischer, divenne
in seguito ministro degli Esteri del suo paese).
A sua volta il movimento studentesco tende rapidamente a cristallizzarsi in
una miriade di piccoli gruppi politici contrapposti (maoisti – cioè filo-cinesi di
varie osservanze – Potere operaio, Lotta continua, Avanguardia operaia). Il
«gruppettarismo», contraddistinto da forti tendenze estremistiche e settarie,
rappresentò la fine dell’esperienza del movimento e l’inizio di una nuova storia.
3.2.2. Il «compromesso storico». Uno degli effetti di questa lunga catena di
sconvolgimenti fu l’indebolimento della forza elettorale della Democrazia
cristiana e il rafforzamento di quella comunista. Nelle elezioni regionali del 1975
e in quelle politiche del 1976 questo fenomeno assunse una palmare evidenza.
Le politiche del 1976 furono definite dallo stesso Aldo Moro dei «due vincitori»:
il prevedibile sorpasso del Pci nei confronti della Dc non avvenne, ma con le
loro rispettive percentuali di voto – 34,4 e 38,7 per cento – i due partiti
occupavano da soli la grande maggioranza dei seggi nella Camera dei deputati
(490 su 629), polverizzando tutte le altre formazioni politiche di destra e di
sinistra e rendendo, se non impossibile, estremamente difficoltosa la
riproposizione della vecchia alleanza di governo (Dc + partiti di centro o centrosinistra).
Lo sfondo internazionale, nel frattempo, si era gravemente turbato per il
«golpe» militare che in Cile, sotto la guida del generale Pinochet e con il
trasparente appoggio americano, aveva rovesciato il legittimo governo
democratico e assassinato il presidente Salvador Allende (settembre 1973). Il 28
settembre, e poi il 12 ottobre di quell’anno, il segretario in quel momento in
carica del Pci, Enrico Berlinguer, pubblicò un lungo articolo sul settimanale
«Rinascita» dal titolo Riflessioni sull’Italia dopo i fatti del Cile: vi proponeva un
«nuovo e grande “compromesso storico” tra le forze che raccolgono e
rappresentano la grande maggioranza del popolo italiano» (e cioè, ovviamente,
la Dc e lo stesso Pci).

Sull’altra sponda, a raccogliere e sviluppare la proposta, c’è un grande capo
democristiano, Aldo Moro, anche lui del tutto incline a far proprio il messaggio
di preoccupazione e apertura lanciato dal versante comunista (dirà, in un
discorso del 1978 ai gruppi parlamentari del suo partito: «Ma immaginate cosa
avverrebbe in Italia in questo momento storico se fosse condotta fino in fondo la
logica dell’opposizione (da chiunque fosse condotta, da noi o da altri), se questo
Paese dalla passionalità estrema e dalle strutture fragili fosse messo ogni giorno
alla prova da una opposizione condotta fino in fondo? Ecco cosa è
l’emergenza»).
Il governo, che esce dalle elezioni del 1976, è un monocolore democristiano,
guidato da Giulio Andreotti, che si regge solo per l’astensione (concordata) del
Pci.
Avrebbe dovuto essere l’inizio di una nuova strada. Invece, dura appena un
paio d’anni. A interromperla, oltre alle ovvie resistenze in campo moderato,
intervengono fatti tragici (cfr. infra, cap. V , par. 3.2.3.).
Difficile dire dove quella strada avrebbe portato, se fosse andata fino in
fondo. Piú facile osservare che la linea indicata dai due «grandi capi», Moro e
Berlinguer, è l’ultima grande proposta strategica formulata dal ceto politico
italiano nel periodo che va dalla liquidazione dell’unità antifascista ai giorni
nostri. Dopo, per dirla banalmente, s’è navigato a vista.
3.2.3. Il 1977-78. Intanto, per tutto il corso degli anni ’70, si succedono in
Italia episodi di violenza, spesso di matrice terroristica (il 12 dicembre 1969 era
esplosa una bomba nel salone della Banca Nazionale dell’Agricoltura a piazza
Fontana a Milano, provocando la morte di diciassette persone). Il terrorismo è
sia di destra (Nar, Ordine nuovo, ecc.) sia di sinistra (Brigate rosse, Nap, ecc.), e
rivela l’esistenza di una terribile scollatura tra forze politiche e istituzioni
democratiche, da una parte, e giovani generazioni, dall’altra. Anche il
terrorismo, a dir la verità, non è un fenomeno solo italiano. Ma altrove, o non si
manifesta affatto, nonostante la durezza dello scontro (la Francia), oppure, dove
si manifesta (la Germania), viene piú rapidamente isolato, circoscritto e battuto.
Evidentemente, «il paese dalla passionalità estrema e dalle strutture fragili» (A.
Moro) rappresentava un brodo di coltura piú favorevole per tale fenomenologia.
Il terrorismo nero, che è tendenzialmente «stragista» (attentati di piazza della
Loggia a Brescia del 28 maggio 1974 e della stazione di Bologna del 2 agosto
1980), si batté confusamente per le vecchie parole d’ordine del fascismo
repubblichino e razzista e contro lo Stato democratico e i suoi rappresentanti.

Inoltre, trasse alimento – e ovviamente la scelta fu reciproca – dalla presenza
della violenza rossa. La «guerra civile giovanile» allora combattuta provocò
danni inenarrabili a quella generazione e al paese intero. Molte giovani vite
caddero in questa gara insensata e senza sbocco.
Il terrorismo rosso combatté invece una doppia battaglia: contro le espressioni
del potere capitalistico e borghese (imprenditori, giudici, forze dell’ordine) e
contro la deprecata «deriva» riformistica della «Sinistra ufficiale» (dirigenti
sindacali, operai di fabbrica impiegati politicamente, ecc.). Alcuni dei suoi
settori trassero alimento direttamente dalla dissoluzione dei «gruppi» usciti dal
movimento del ’68.
Nel febbraio 1977 Luciano Lama, segretario generale della Cgil, mentre tiene
un comizio nell’Università di Roma viene aggredito dagli occupanti studenteschi
e costretto ad abbandonare la piazza. È il momento in cui si rivela piú evidente
l’insanabile rottura fra schemi mentali e istituti delle generazioni piú adulte e la
disperata linea di ricerca di una parte delle giovani generazioni. La teoria delle
«due società» – da una parte gli operai occupati, sindacalmente organizzati e
politicamente impegnati; dall’altra i giovani senza occupazioni e senza
prospettive, fuori e contro il «sistema dei partiti» – cercò già allora di dare una
spiegazione razionale, non demonizzante, di questa tragica contrapposizione (A.
Asor Rosa, 1977).
Lo scontro conosce l’anno dopo un salto di qualità d’inaudite dimensioni. Il
16 marzo 1978 un «commando» delle Br assalta l’auto di Aldo Moro nei pressi
di casa sua a Roma, ne massacra la scorta (composta da cinque uomini) e lo
rapisce. Comincia una tragedia destinata a durare cinquantacinque giorni:
consumati nelle difficili e spesso impietose discussioni fra coloro che vorrebbero
trattare con le Br per il rilascio dello statista democristiano e chi opta per una
linea di assoluta fermezza. Alla fine, il 9 maggio, il corpo di Aldo Moro ucciso
viene fatto trovare nel bagagliaio di un’auto in via Caetani a Roma, press’a poco
a metà strada fra la sede della direzione del Pci e quella della Dc.
Il terrorismo è violenza organizzata, che non ha il sostegno né della ragione
né della storia. Togliendo di mezzo Moro, le Br raggiunsero l’effetto esattamente
contrario a quello che si proponevano (l’eterogenesi dei fini esiste anche per gli
estremisti). Quel che i servizi segreti di mezzo mondo avrebbero voluto, le
Brigate rosse lo ottennero nel modo piú semplice: eliminando uno dei soggetti
del possibile mutamento. Anche in questo caso nessuno può dire cosa sarebbe
accaduto, se Moro fosse stato riscattato e restituito alla sua milizia politica. Si
può dire invece tranquillamente quel che accadde in conseguenza di quella

scomparsa: il rapido riassetto politico-istituzionale delle tradizionali forze di
governo (con qualche diversa ripartizione dei compiti e del potere) e l’inizio di
un nuovo cammino verso una nuova «frattura».
Nella lotta al terrorismo – se si escludono Aldo Moro e qualche politico
provinciale – cade soprattutto gente comune: poliziotti, carabinieri, agenti
penitenziari, giudici, giornalisti, professori universitari... Verso il 1982 il periodo
piú duro sembra passato (anche se avvengono ancora ferimenti e attentati).
Nell’agosto 1983 nasce un governo a presidenza socialista (Bettino Craxi):
resisterà fino all’86, a testimonianza delle crescenti difficoltà della Democrazia
cristiana a conservare il ruolo egemone che aveva avuto nei decenni precedenti.

Tendenze socio-linguistiche dell’ultimo cinquantennio.

Dal secondo dopoguerra a oggi l’evoluzione dei comportamenti linguistici degli italiani ha subito
cambiamenti profondi, accompagnando l’evoluzione di tutta la società: da paese prevalentemente
agrario l’Italia è diventata un paese prevalentemente industriale, e poi si è ampiamente terziarizzato
(servizi, pubblica amministrazione), con una crescente concentrazione delle famiglie nei centri urbani
e il conseguente spopolamento delle campagne. I livelli di istruzione sono cresciuti in modo inedito
rispetto al passato, nel quadro del fenomeno chiamato «scolarizzazione di massa»: se nel 1951
analfabeti dichiarati e cittadini senza titolo di studio assommavano a quasi 25 milioni di unità (su un
totale di circa 42 milioni), nel 2001 – data dell’ultimo censimento – si erano ridotti a meno di 6 milioni
(su un totale di quasi 54); se nel 1951 avevano la licenza media (obbligo previsto dalla Costituzione)
circa 2 500 000 abitanti, nel 2001 ne fruivano oltre 16 milioni; e i laureati, sebbene ancora molto al di
sotto delle medie europee, sono diventati il 6,46 per cento della popolazione (mentre erano solo l’un
per cento nel 1951). Infine, una radicale trasformazione hanno subito struttura e capacità di consumo,
e in particolare si è enormemente arricchita la possibilità di accesso all’informazione non tanto grazie
a libri e giornali (le medie di lettura restano mediocri) quanto grazie all’ascolto televisivo
generalizzato a tutte le classi sociali e anagrafiche. Pur fra luci e (forti) ombre, in sostanza, l’Italia ha
vissuto un imponente processo di modernizzazione, che l’ha condotta per livello di vita nell’orbita del
«Nord» del pianeta e inserita, malgrado le perduranti difficoltà economico-sociali, nel sistema
integrato dell’Unione europea (si ricordi come data simbolica l’adozione della moneta unica, l’euro,
avvenuta nel 2002).
Di tale complicato processo di trasformazione, le istituzioni linguistiche sono il riflesso fedele.
Possiamo in questa scheda darne solo qualche esempio particolarmente significativo.

Nuovi equilibri fra italiano e dialetti.

In primo luogo, dialetto e italiano si sono ridivisi il campo delle opportunità comunicative, rompendo
quella barriera rigida che sussisteva fra parlata locale e lingua nazionale (e fra oralità e scrittura) fino a
pochi decenni or sono. Schematizzando possiamo dire che: 1. il dialetto è fortemente regredito in
quanto unico mezzo di espressione disponibile, e contemporaneamente l’area di diffusione
dell’italiano si è accresciuta sia diatopicamente (da regione a regione) sia diastraticamente (da strato a
strato sociale); 2. dialetto e lingua sempre piú spesso convivono nelle singole persone e famiglie,
alternandosi nell’uso a seconda degli interlocutori e delle circostanze sociali; 3. vi è stato un processo
di italianizzazione dei dialetti (i quali hanno «ammorbidito» le loro caratteristiche fono-morfologiche
piú locali a favore di forme regionali piú ampiamente comprensibili) e un correlativo processo di
radicamento socio-regionale dell’italiano, tramite l’assorbimento di parole e anche modi sintattici
originariamente dialettali che si fondono, da regione a regione in modo differente, con la lingua, dando
vita alle cosiddette «varietà regionali», delle quali un po’ tutti, da Roma a Milano, da Palermo a
Venezia, siamo fruitori; 4. l’italiano ha progressivamente «abbassato» il suo tono, storicamente
letterario e aulico, adattandosi all’uso quotidiano, anche colloquiale e rilassato, e dunque via via
stratificandosi in modalità di realizzazione (registri) di tipo informale, che nell’uso spontaneo e
trascurato ammettono anche mosse espressive tradizionalmente censurate dalla scuola (esempi tipici
sono il famoso «che» polivalente, usato come connettivo passe-partout, anche con valore temporale,
consecutivo o spaziale, e il gli riferito anche al femminile e al plurale, quest’ultimo maschile e
femminile); 5. vi è stata una rinnovata e accentuata penetrazione di parole straniere, soprattutto dal
mondo angloamericano, collegata alla evidente egemonia culturale e tecnologica di questo (termini
inglesi non adattati spaziano dal calcio – si pensi a corner, penalty, cross, sull’out, ecc. –
all’informatica – si pensi a hard disk, hub, router, mouse ecc.), senza tuttavia che a ciò abbia
corrisposto una molto migliore conoscenza di massa delle lingue straniere, problema che rimane, a
scuola e fuori della scuola, uno dei segni piú evidenti della contraddittorietà della situazione italiana.
Non è facile quantificare in modo esatto l’entità dei macrofenomeni cui abbiamo accennato, perché
non esistono agenzie addette a una descrizione sistematica di «che lingua fa» (secondo una famosa
espressione risalente a Pasolini) né criteri sufficientemente sofisticati di analisi. Tuttavia, alcune
inchieste compiute dall’Istat (l’Istituto nazionale di statistica) e prima da una agenzia privata (la Doxa)
ci permettono di farci un’idea dell’andamento generale. Le inchieste Doxa hanno monitorato il
rapporto fra dialetto e italiano dal 1974 al 1996, e ci forniscono, fra gli altri, i seguenti dati d’insieme:
nel 1974 si parlava solo dialetto nel 51,3 per cento delle case, nel 1996 la cifra era scesa al 33,9 per
cento; nel 1974 dichiaravano inoltre di parlare solo dialetto anche fuori casa il 28,9 per cento dei
cittadini, nel 1996 solo il 15,3 per cento (specularmente, l’uso prevalente o esclusivo dell’italiano fuori
casa passava nello stesso arco di tempo dal 35,6 al 49,6 per cento); nel 1974, infine, la percentuale di
coloro che dichiaravano di alternare alla pari lingua e dialetto era pari al 23,7 per cento in casa e al

22,1 per cento fuori, nel 1996 tale percentuale passava al 33,7 in casa (mentre rimaneva pressoché
uguale fuori dall’ambito domestico).
Sono dati impressionanti, da leggere, tuttavia, con cautela. Inchieste del genere si basano su
dichiarazioni soggettive dell’intervistato, dunque attestano non tanto l’effettivo comportamento
linguistico di costui (e meno ancora la sua qualità), quanto la sua auto-percezione o meglio la sua
intenzionalità comunicativa. Non sappiamo, insomma, se quel 50 per cento scarso di donne e uomini
che nel 1996 dichiarava di usare sempre l’italiano «con gli amici e i compagni di lavoro» parlasse
effettivamente una varietà accettabile della lingua nazionale, né se questa non si mescolasse almeno in
parte al dialetto. Sappiamo solo, con certezza, che riteneva di parlare italiano, e che in ogni caso
questa era la sua intenzione.

Quanti sanno davvero l’italiano?

Le ultime percentuali disponibili, quelle Istat relative al 2006, ci mettono davanti un quadro piú
ottimistico: in famiglia il 45,5 per cento delle persone dichiara di parlare solo italiano, dato che sfiora
il 73 per cento nella comunicazione con estranei, fuori casa; la percentuale degli alternanti è del 32,5
per cento in casa, mentre fuori oscilla fra un 19 per cento nel rapporto con gli estranei e un 32,8 per
cento nel rapporto con gli amici; la dialettofonia esclusiva, e quindi l’area delle vera marginalità
linguistica, si sarebbe ridotta al 5,4 per cento fuori casa (mentre in famiglia il dato si attesterebbe
intorno al 16 per cento). In estrema sintesi, sarebbe in grado di usare l’italiano, in qualche forma, la
quasi totalità dei cittadini, diciamo 9 su dieci, e la zona buia dell’esclusione dalla lingua sembrerebbe
destinata a esaurirsi nel giro di qualche decennio. Le esperienze di ricerca di tipo qualitativo ci dicono,
purtroppo, che la realtà è molto piú complicata e arretrata di quanto annuncino le statistiche: la qualità
dell’italiano appresa da milioni di persone (prevalentemente grazie all’ascolto televisivo) è molto
bassa e non corrisponde a quell’alfabetismo funzionale di cui parlano le medie europee; non
corrisponde cioè a una reale capacità di comprensione di testi minimamente complessi (una ricetta
medica, un regolamento, un programma elettorale e simili). Esiste inoltre uno scarto drammatico fra la
produzione orale e la lettura/scrittura, e, in assenza di esercizio, anche chi ha un titolo di studio medio
o peggio, solo elementare, può regredire in condizioni di semianalfabetismo (o analfabetismo di
ritorno, come oggi si dice). C’è dunque ancora molto da fare, soprattutto da parte del sistema
formativo, perché la conoscenza dell’italiano si radichi nella popolazione al livello richiesto dalla
complessità della società contemporanea e dalle esigenze di accesso all’informazione che essa sempre
piú solleva.
Entro questi limiti, il segno della dinamica linguistica italiana è chiaro e ben disegnato: è in corso una
regressione del dialetto quale non si era mai verificata nei secoli precedenti, e a essa corrisponde una
formidabile diffusione su scala di massa della lingua nazionale, finalmente divenuta «viva e vera»,

come auspicava il Manzoni. C’è tuttavia una sorpresa, anche rispetto alle previsioni pessimistiche dei
primi anni Sessanta: il dialetto non scompare, tende a scomparire solo il suo uso esclusivo; il dialetto
si combina, nel repertorio linguistico di quasi la metà della popolazione, con la lingua nazionale,
alternandosi a essa a seconda delle persone con cui ci si intrattiene, dell’area geografica e del livello di
formalità della situazione. Non solo in famiglia, ma persino in un’assemblea sindacale è possibile che
un discorso inizi in italiano e a un certo punto continui in dialetto, e che parole tecniche e popolari si
combinino in modo irresistibile. Una seconda sorpresa è il relativo recupero del dialetto da parte dei
giovani, specialmente in certe parti d’Italia (ad es. il Veneto, la Campania ecc.): lo testimonia in modo
tipico, per limitarci a un fenomeno curioso, la musica rock, che sposa spericolatamente gergo
giovanile, anglicismi e espressioni dialettali. È un segnale, questo, che nessun sociologo si aspettava,
dato che da sempre il dialetto è considerato un appannaggio delle generazioni anziane, insomma un
fenomeno destinato all’estinzione biologica.

Quali prospettive per il futuro?

Può darsi che cosí non sia, e che l’Italia consolidi nel tempo la sua vocazione al pluralismo linguistico,
mettendo a disposizione dei parlanti un’ampia tastiera espressiva: un patrimonio di opportunità che dal
dialetto stretto via via sale verso forme piú italianizzanti, e da modalità regionali e informali della
lingua sale verso registri controllati e formali, fino ai livelli di tecnicità e rigore richiesti dalle
discipline scientifiche. Naturalmente, da regione a regione la situazione è, e verosimilmente resterà
diversa: il peso specifico relativo di italiano e dialetto sarà commisurato alla storia e alla tradizione
delle singole realtà. E le dimensioni piú specifiche di uso dell’italiano diverranno accessibili solo a
patto di una prolungata frequenza delle scuole e delle occasioni formative da parte di un numero,
augurabilmente sempre crescente, di persone.

4. La ricerca letteraria.
Il racconto della materia letteraria, su un periodo lungo piú di trent’anni, e
attraversato da cosí forti lacerazioni e fratture, rischierebbe di frammentizzarsi in
una serie di episodi isolati l’uno dall’altro, difficilmente ricomponibili in un
quadro unitario. Preferiamo questa volta segnalare piuttosto linee di tendenza,
nodi di problemi, personaggi esemplari, che consentano al lettore di farsi
un’«idea» del periodo in questione, anche quando, come può capitare, non si
abbia una conoscenza diretta dei testi chiamati in causa.
Diciamo subito, però, che il quadro presenta un’estrema ricchezza di
fenomeni e di proposte almeno fino all’inizio degli anni ’80: poi tende a esaurirsi

e a ripiegarsi, in parte per motivi esterni (le forti frustrazioni derivanti dalla
situazione politico-sociale italiana), in parte per motivi interni (l’esaurimento
delle ragioni di fondo, che caratterizzano l’intero periodo).
Questo, del resto, risulterà piú che evidente dall’esibizione delle date e
dall’andamento del discorso.
Se però dovessimo in breve riassumere il senso di tale andamento, diremmo
che l’intero periodo è contraddistinto dal vorace, quasi aggressivo bisogno di
superare i postulati di quello precedente: sul piano formale, sul piano
epistemologico, sul piano culturale e sul piano politico. Alle certezze con cui si
pensava d’essere usciti dalla lotta di Liberazione, subentra un’incessante, vistosa
e persino ostinata volontà di sperimentazione: in molteplici direzioni, peraltro,
talvolta anche in contraddizione fra loro.
5. Carlo Emilio Gadda, ovvero «l’ingegnere de letteratura».
Il primo esempio di collocazione tendenziosa riguarda proprio la presenza
qui, in questo punto della nostra Storia, di Carlo Emilio Gadda. Infatti, avremmo
potuto proporne la lettura, altrettanto ragionevolmente, anche altrove, in altri
punti della nostra carta storico-geografica.
Gadda era nato nel 1893 e s’era formato letterariamente nell’Italia degli anni
’20 e ’30. Particolarmente solido il suo legame con le riviste «Solaria» e
«Letteratura» (cfr. supra, cap. III , par. 14.1.4.). Opere sue erano apparse negli
anni ’30, ’40 e ’50.
Perché allora collocarlo qui, quando ormai ha piú di sessant’anni e, per forza
di cose, non può che trasmettere forme ed esperienze che sono prevalentemente
maturate in lui nei decenni precedenti? Per due motivi: innanzi tutto, perché in
questa fase egli o pubblica o riedita con profonde trasformazioni le due opere piú
importanti della sua produzione, La cognizione del dolore e Quer pasticciaccio;
ma soprattutto perché in questa fase Gadda, da scrittore appartato e un po’
elitario, acquisisce una fama universale, viene riconosciuto come uno dei maestri
del Novecento italiano, imprime una spinta fortissima al clima di generale
«sperimentalismo», diviene un «modello» per molti (gli devono qualcosa il
Pasolini dei «romanzi romani», Alberto Arbasino, i neoavanguardisti).
Questo percorso – ritardato ma potente – risulterà piú chiaro scorrendo i suoi
«elementi biografici».

5.1. Elementi biografici.
Carlo Emilio Gadda era nato a Milano nel 1893, da famiglia della buona
borghesia lombarda. Si iscrisse al Politecnico, ma nel 1915 partí volontario per il
fronte, dove combatté, prima d’esser preso prigioniero, come ufficiale della
Territoriale aggregato al corpo degli alpini.
Godibilissimo, e per piú versi intrecciato in maniera indissolubile con tutto il
suo faticoso processo formativo, è il suo Giornale di guerra e di prigionia
(pubblicato, come è capitato spesso a Gadda, assai tardivamente, nel 1955;
nuova edizione ampliata, 1965). Gadda, oltre alle proprie nevrosi e ai propri mal
di pancia (da intendersi anche nel senso piú letterale del termine: cacarella, e
altro), vi descrive con acre impazienza l’incapacità dei soldati e soprattutto degli
ufficiali italiani a sollevarsi a quel livello di disciplina – innanzi tutto interiore –,
di organizzazione e di serietà, che fanno di un’accozzaglia di individui un
popolo degno veramente di questo nome: la guerra, dunque, per Gadda come
grande occasione mancata dell’identità nazionale.
La morte in battaglia del fratello Enrico e il lungo e frustrante periodo di
prigionia accentuarono in lui quelle manifestazioni di nevrosi e di ansia che ne
caratterizzano il naturale temperamento.
Laureatosi in Ingegneria nel ’20, esercitò la professione per diversi anni e in
diverse riprese, in Sardegna, Lombardia, Argentina, Francia, Belgio, Germania.
Solo nel 1931 si dedicò esclusivamente alle lettere.
Su «Solaria» pubblicò i bozzetti de La Madonna dei filosofi e Il castello di
Udine, racconti incentrati sul tema della guerra (spesso a sfondo autobiografico).
Su «Letteratura», La cognizione del dolore, romanzo scritto nel 1936, anno della
morte della madre cui l’autore era profondamente (e anche contrastivamente)
legato. Del 1944 è L’Adalgisa. Disegni milanesi.
Trasferitosi a Firenze, entrò in contatto con quel ricco ambiente culturale e
letterario: Montale, Saba, Bo, Bonsanti; e soprattutto Gianfranco Contini, che ne
fece uno dei capisaldi della propria interpretazione del Novecento (accanto a
Eugenio Montale).
A Roma dal 1950 avviò un programma di collaborazione con il Terzo
programma radiofonico della Rai (interrotto però nel 1954 per le sue dimissioni).
Escono in questi anni le Novelle dal ducato in fiamme (1953); e le due opere,
cui si deve, come abbiamo già accennato, la sua fama: Quer pasticciaccio brutto
de via Merulana (1957: era apparso in una prima redazione su «Letteratura» fra
il 1946 e il ’47); e La cognizione del dolore (1963: con un saggio introduttivo di

Gianfranco Contini e un dialogo gaddiano, L’Editore chiede venia del recupero
chiamando in causa l’Autore; nuova edizione 1970, con due capitoli inediti).
Gadda pubblicò anche un volume di saggi: I viaggi e la morte (1958); e due
esilaranti pamphlet comico-satirici: Eros e Priapo. Da furore a cenere (1967),
sulle grottesche idiozie della retorica fascista; Il guerriero, l’amazzone, lo spirito
immortale della poesia nel verso immortale del Foscolo, acre presa in giro della
retorica neoclassicista del grande poeta dei Sepolcri.
Morí a Roma nel 1973.
5.2. Un gran maestro di lingua, un prestigiatore delle forme.
Carlo Emilio Gadda si presenta come il manipolatore linguistico per
eccellenza. Al tempo stesso, si configura come un «ricostruttore» di forme
romanzesche, che stanno e non stanno dentro la tradizione, anch’essa a sua volta
un po’ anomala, del «romanzo italiano» (per comprender la quale vorremmo che
si rileggessero ora i capitoli dedicati a Luigi Pirandello e Italo Svevo).
Se si vuole capirne qualcosa, bisogna chiamare in causa innanzi tutto quella
che è stata definita la «linea lombarda» (ne esiste una anche in poesia). Grandi
sono stati sempre in Gadda l’ammirazione e lo studio di Alessandro Manzoni,
l’indiscutibile Maestro. Però, di fatto, contano di piú i lombardi della seconda e
della terza generazione: Carlo Dossi, in particolare, e magari Rovani, ma visto e
studiato attraverso Dossi (Rovaniana: cfr. vol. II, pp. 619-20). L’idea della
«figurina», del «disegno» (cfr. L’Adalgisa), del «bozzetto», nasce lí; e nasce lí
l’idea della commistione dei «piani linguistici» (dialetto, lingua, lingua letteraria,
lingua colta, anzi coltissima, ecc.), che s’integrano, invece di contraddirsi
(Pasolini lo ha seguito per questa strada, ma con risultati minori).
E, naturalmente, conta molto anche l’esperienza di Carlo Porta (cfr. vol. II,
pp. 458-59): sia sul piano dell’esperienza dialettale; sia sul piano di quel
«realismo minore» (la Ninetta, Giovannin Bongee, ecc.), che cosí bene
s’affianca a quello «maggiore» di colui che insegnò a scrivere a tutti quelli che
ne ebbero voglia dopo di lui fra il Ticino e il valico di Chiasso.
Quel che tentiamo di far capire è che, percorrendo questa strada, Gadda
sfugge alla contrapposizione tradizionale «realismo-antirealismo». Mettendo
infatti al servizio della sua immaginazione la compenetrazione dei «piani
linguistici», egli, da una parte crea una «macchina formale» di grande autonomia
e compattezza (quale poteva uscire soltanto dall’«ontologia» letteraria degli anni
’30; dall’altra, compie un’operazione di «realismo moderno», non mimetico
(Pasolini, appunto, compie l’errore, pur imitandolo, d’inclinarlo verso il

mimetico), ma non perciò poco veritiero, anzi, nelle condizioni date, l’unico
davvero veritiero che si potesse immaginare e creare.
Chi volesse seguire il percorso gaddiano nel costituirsi dei suoi elementi
fondativi potrebbe cominciare dall’Adalgisa: dieci testi narrativi (appunto, i
«disegni»), per descrivere alcuni interni milanesi, piccoli e medio-borghesi, nel
periodo che va dalla guerra di Libia al primo dopoguerra. Una storia di ascesa e
di decadenza, che viene messa in luce da una formidabile carica parodica e
grottesca (talvolta feroce), che – per dirla con l’autore, si esercita «a piegare e
frustare a scudisciate nel culo il destino», questo mostro capace di ogni
ingenerosità e vigliaccata.
Il testo è accompagnato da un apparato fitto di note, opera dell’autore
medesimo: quasi che, avendolo di persona partorito, si assumesse al tempo
stesso il compito di renderlo digeribile a quanti la sorte avesse fatto nascere –
come dicevamo – al di sotto del Ticino. Intere parti, infatti, sono consumabili nel
testo solo da chi avesse un’ampia conoscenza della tradizione letteraria
milanese, dal pre-pariniano Balestrieri in poi (il che fa capire che ci sono seri
problemi di traducibilità in altre lingue di questo autore, che al tempo stesso è fra
i nostri piú moderni: anomalie italiane).
5.3. Un formidabile fattore nevrotico.
Se ci fermassimo qui, ci troveremmo di fronte un gustoso, sapiente
elaboratore di pastiches linguistici e di situazioni grottesche e umoristiche. In lui
invece agisce un formidabile fattore nevrotico, che probabilmente ha qualcosa a
che fare con la sua malcelata, ossessiva omosessualità: una posizione in sé e per
sé intima, privata, ma tale da determinare una frattura nel suo essere, una
difficoltà insanabile a sentirsi risolto, soddisfatto, appagato.
Insomma, tutto ciò che ha a che fare con il male, che però non è per lui un
male metafisico, astratto, ma invece completamente fisico, affondato nella carne,
sua e dei suoi personaggi. L’ossessione del sesso e del dolore; la presenza
incombente della morte; un eccesso di soggettività, troppo esibito, e
necessariamente frustrato... In taluni casi e momenti (La cognizione del dolore),
quasi un sublime elemento bambinesco...
Solo che l’«ingegnere» divenuto «letterato» non sopporta pulsioni (di
qualsiasi natura) che conducano a niente. Per lui, il risarcimento della nevrosi è
la «progettualità», la «costruzione», la «scrittura». L’indeterminato della nevrosi,
invece di perdersi in lamenti vani, si concretizza in operosità, in puntigliosità

ingegneresca. Quel che non torna nella vita – ed è quasi tutto – può essere
sistemato in un’«invenzione».
Questa, piú o meno, è la storia che, in modi diversi, Gadda ci racconta sia
nella Cognizione del dolore sia nel Pasticciaccio.
5.4. Riso e lacrime. Costruzione e dolore.
Piú indietro nella nostra esposizione, abbiamo osservato che in Italia la
«coscienza della crisi», quand’è piú profonda, si esprime in forma piú o meno
comica (cfr. supra, cap. II , par. 14.2.4.). Ci riferivamo ad autori di primaria
importanza come Pirandello e Svevo, e ai loro personaggi piú significativi,
Mattia Pascal e Zeno Cosini. A questa galleria di eroi comico-tragici dobbiamo
ora aggiungere il Gonzalo Pirobutirro della Cognizione del dolore e il
commissario Ingravallo del Pasticciaccio.
Siamo dunque nel pieno di uno dei caratteri identitari nazionali piú ricorrenti:
una tragedia che fa ridere; un riso che sfocia in tragedia (che cosa voglia dire
questo sul piano del confronto con le altre letterature europee contemporanee, lo
lasciamo decidere ad altri).
La cognizione del dolore, ambientato a Lukones nel Maradagàl, in un
immaginario Sud America, ma in realtà profondamente incardinato nella natia
Brianza, narra la storia di un don Gonzalo Pirobutirro d’Eltino, che combatte una
dura battaglia (peraltro perduta in partenza) contro le sordidezze del mondo
provinciale che lo circonda; in aspro conflitto anche con la madre, per quanto
amatissima, per le sue debolezze nei confronti di servi che ne sfruttano
l’ingenuità e la dolcezza. «Don Gonzalo Pirobutirro, agente (non in prima
persona) della Cognizione, possiede a tal punto fin le infime postille del reduce
malvivo dalla guerra, perdutovi il fratello, dell’ingegnere elettronico,
dell’emigrante per vari continenti, del pervicace e convoluto apprendista
scrittore, quali risultano dal Castello di Udine e dagli altri scritti autobiografici
dell’autore, che quella di romanzo a chiave sarebbe formula anche troppo
sommessa» (G. Contini). Cioè, per dirla piú semplicemente: la Cognizione ha un
fondo autobiografico assolutamente evidente: è, piú che un racconto, una
confessione.
L’effetto è quello di una commozione appassionata, struggente: «il furore
nero», che «bolle nell’anima» di Gonzalo Pirobutirro, detto «l’hidalgo», dilaga
ovunque, tinge di pece le pagine del libro: per risolversi poi nell’amaro

cachinno, la risata che non scioglie nulla, lascia l’amaro là dov’è, dappertutto
(com’è, del resto, nelle consuetudini piú o meno segrete di qualsiasi vita umana).
Quer pasticciaccio brutto de via Merulana trasferisce l’azione a Roma (nel
1927) e adotta alla grande l’uso del dialetto (o lingua) romano. È la descrizione
dell’indagine condotta da un commissario della Mobile, Francesco (Ciccio)
Ingravallo, per scoprire l’autore dell’atroce assassinio della signora Liliana
Balducci (oltretutto sua conoscente, e da lui molto ammirata, se non addirittura
amata). L’adozione – anche se in chiave parodica – del genere «giallo» consente
a Gadda la minuziosa esplorazione delle innumerevoli realtà che si celano
nell’universo un po’ ambiguo della Capitale, dal palazzo borghese dove viene
effettuato l’omicidio alle desolate periferie suburbane.
Di queste due opere la datazione è altamente significativa: segnala indizi che
vanno ben al di là del dato puramente documentario. Lo abbiamo già accennato,
ma preferiamo qui ripeterlo per chiarezza.
La cognizione del dolore fu pubblicato parzialmente a puntate sulla rivista
«Letteratura» fra il 1938 e il 1941; solo dopo la guerra ne fu ripresa la
composizione, che approdò alla pubblicazione in volume nel 1963; nel 1970 ne
compare una nuova edizione con alcune aggiunte. Quer pasticciaccio apparve
anch’esso su «Letteratura» in cinque puntate fra il 1946 e il 1947; dopo una
profonda revisione e risistemazione, uscí in volume solo nel 1957.
Con Gadda il romanzo esce definitivamente dalla sua chiusa e conclusa
compattezza, aprendosi alla grande agli sperimentalismi piú audaci della ricerca
letteraria novecentesca. Il guanto di sfida lanciato all’incompiutezza del reale dal
mite (ma irritabile) autore è cosí estremo da osare di accogliere nella stessa
tessitura dell’opera tale principio: se il reale è contraddittorio e incompiuto,
anche il romanzo lo sarà, contraddittorio e incompiuto. Sia La cognizione sia
Quer pasticciaccio, infatti, non hanno conclusione, non «chiudono»: l’ultima
parola è rinviata a fasi ulteriori di scrittura, quasi che alla costruzione armonica
ed equilibrata e teleologica delle parti subentri una paziente ma disperata fatica
di Sisifo, un work ad infinitum, che insegue (e cela) la verità in un segmento
dell’essere (e del racconto), destinato a cadere sempre, incessantemente, oltre
l’ultima parola effettivamente depositata nel testo.
In quel tanto che si può raccontare del reale, tra un inizio problematico e una
conclusione che non c’è, Gadda lavora sulla lingua come fosse la mobile argilla
da cui far scaturire, a rapidi colpi di pollice, una sbeffeggiante statuetta.

Useremo, come sintesi perspicua ed esauriente della sua poetica, le parole
iniziali del Castello di Udine (uscito nel 1934, ma il primo capitolo era già
apparso nel fascicolo del dicembre 1931 della rivista «Solaria»: segno che
l’ingegnere Gadda antivedeva il proprio futuro con la precisione di un
meteorologo): «Tendo a una brutale deformazione dei temi che il destino s’è
creduto di proponermi come formate cose ed obbietti: come paragrafi immoti
della sapiente sua legge». «Brutale deformazione» vuol dire, tradotta in termini
linguistico-stilistici, due cose: «barocco» e «grottesco» (parole squisitamente
gaddiane), che tuttavia, a stretto rigor di termini, non sono il frutto delle scelte
letterarie narrative dell’autore, perché (secondo lui) «albergano già nelle cose,
nelle singole trovate di una fenomenologia a noi esterna».
Questo rappresenta un convincimento fondamentale in Gadda. Il «sentimento
del contrario» pirandelliano e l’«originalità» sveviana lasciano il posto al
«grottesco» gaddiano, il quale altro non è che il convincimento che il mondo
porti nelle sue cervellotiche procedure e nei suoi comportamenti disfrenati la
colpa del dolore che noi ne proviamo – non senza però, anche in questo caso,
sganasciarci con folli risate di fronte a questo pazzo spettacolo. Sempre Gadda in
prima persona: «La ossessione di Gonzalo non sembra avere per limite, per
punto di deflagrazione, un “delirio interpretativo della realtà” o un sogno
gratuito alla don Quijote: nasce e discende invece “dagli altri”, procede dagli
altrui errori di giudizio e dalle altrui, singole o collettive, carenze di contegno
sociale. Ha per origine, ed elegge quindi a sua cible [bersaglio] polemica, la
follia e la cretineria “degli altri” [...] In Gonzalo vige ed opera una continua
critica della dissocialità altrui: la quale raggiunge ben piú grave fattispecie che
non raggiunga la sua». Interessante, anzi interessantissimo: la follia, secondo il
Gadda-Gonzalo, non sarebbe nella mente e nella coscienza di Gonzalo: è nelle
cose, è negli altri. La «deformazione brutale» è un modo stilistico di
rappresentare veritariamente tale realtà. Il ricorso al pastiche linguisticodialettale e al genere poliziesco in Quer pasticciaccio sono, il primo, un modo
per accentuare la verità dell’approccio e, il secondo, un espediente narrativo per
inquisire, nei modi di una vera e propria indagine, questa caotica, squassata e
squassante realtà circostante. Attraverso il «grottesco» Gadda perviene a un
paradossale recupero di realismo, che del resto ricompare ogni qualvolta
compare nel romanzo novecentesco italiano, un tentativo di mimesi linguistica.
Ma Gadda non si ferma, come accade ad altri, a questa pseudo-imitazione del
reale.

Dietro i romanzi di Gadda c’è infatti una vera tragedia, piú esattamente una
«tragica autobiografia». Ma l’autore scioglie coraggiosamente il pathos della
tragedia nella moltitudine dei nessi nevrotici e irrazionali, che tengono insieme,
senza neanche tentare di spiegarli né di giustificarli, i diversi frammenti del
reale. Il romanzo gaddiano è romanzo quanto alla struttura e allo svolgimento
ancora consequenziale degli eventi (c’è una storia, ci sono dei personaggi e c’è
un protagonista, i fatti si dispongono lungo una serie sequenziale abbastanza
logica, ecc.); ma tende a trasformarsi in una clamorosa negazione del romanzo
quanto alle modalità conoscitive e sintetiche tradizionali del genere. Con Gadda
entriamo in una no mans land, che sarà difficile per chiunque continuare a
frequentare.
6. «Il menabò»: protagonisti vecchi e nuovi.
Nel 1958 termina la collana einaudiana dei «Gettoni» (cfr. supra, cap. IV , par.
8.2.): una fase – quella di appoggio e di correzione critica alla tendenza
neorealistica – si è conclusa. È già concepito, e uscirà l’anno dopo presso la
stessa casa editrice, «Il menabò di letteratura», diretto da Elio Vittorini e Italo
Calvino, che diventerà l’organo piú autorevole di questa tendenza a concepire il
rinnovamento letterario in termini fortemente sperimentali e linguistici ma pur
sempre nell’ambito di un’operazione culturale diffusa.
In linguaggio tecnico-editoriale «menabò» significa l’abbozzo di un progetto
grafico, in cui via via s’inseriscono osservazioni e modifiche: renderebbe l’idea
di un lavoro in pieno svolgimento, di cui è difficile indicare fin dall’inizio le
prospettive e le conclusioni.
Questo è probabilmente il punto su cui due personalità tanto diverse, come
Vittorini e Calvino, si trovarono in quel momento d’accordo. Nel ’58 Vittorini
ha cinquantun anni e Calvino – rimasto orfano di Pavese, il suo vero maestro –
trentasei. Guardavano in due direzioni diverse, ma non reciprocamente
escludentesi.
Della rivista uscirono dieci numeri, fra il 1959 e il 1967. L’ultimo numero
conteneva testi inediti e testimonianze su Vittorini morto l’anno prima.
«Il menabò», che pubblicava sia testi critici sia testi letterari, procedeva in
genere per blocchi tematici. La proposta piú organica e piú caratterizzante
l’intero arco della rivista – la quale per altri versi è anche ampiamente antologica

– è quella di Industria e letteratura, che occupa, tra saggi e interventi, buona
parte dei numeri 4 e 5 (1961-62).
6.1. «Industria e letteratura».
Chi ha seguito il nostro discorso sin qui, non farà fatica ad accorgersi che si
tratta di una proposta tipicamente vittoriniana, anzi «politecnesca», nel senso
migliore del termine. Il ragionamento di base è che la rivoluzione industriale ha
indotto un mutamento antropologico, il quale deve avere a sua volta un effetto
sul linguaggio, anche quello letterario. Come scrive Vittorini nel suo saggio
introduttivo all’inchiesta:
Poco importa che il mondo delle fabbriche sia un mondo chiuso. La verità industriale
risiede nella catena di effetti che il mondo delle fabbriche mette in moto. E lo scrittore, tratti o
no della vita di fabbrica, sarà a livello industriale solo nella misura in cui il suo sguardo e il
suo giudizio si siano compenetrati di questa verità e delle istanze (istanze di appropriazione,
istanze di trasformazione ulteriore) ch’essa contiene.

Ne scaturí un vivace dibattito, nel corso del quale intervennero Calvino,
Ferrara, Forti, Fortini, Leonetti, ancora Vittorini, e il sindacalista Bragantin. Le
questioni messe in campo erano infatti molteplici, ma una oggi sembra spiccare
su tutte le altre. Mettere al centro degli interessi letterari l’industria, sia pure
nella forma «aperta» ed empirica proposta di Vittorini, significava anche
ipotizzare un superamento di tutta quella parte della vecchia cultura progressista
che aveva concepito il processo di sviluppo letterario come una parte di un
processo di liberazione piú generale, incarnato dalla dialettica delle classi. Il
«tema» si sostituiva al «punto di vista», alla «posizione». Era una via di mezzo
tra una «modernità sociologica» e una «antropologica» (il che non impedí a un
folto gruppo di scrittori di approfittare dell’«occasione innovativa»: cfr. infra,
cap. V , par. 9.2.).
Nel suo intervento Astuti come colombe (1962) – uno dei piú bei saggi
critico-ideologici che siano apparsi in questo lungo periodo – Franco Fortini
marxisticamente osservava: «Bisogna negare con ogni energia il falso
progressismo secondo il quale la realtà industriale, nel suo momento produttivo
o in quello del consumo, dovrebbe trovare espressione letteraria perché
“importante”». Veniva colto in questo modo un punto delicato delle tendenze al
rinnovamento: e cioè l’idea che un argomento, in quanto «moderno», fosse

automaticamente inscrivibile nelle categorie culturali e letterarie d’avanguardia.
Gli effetti della «rivoluzione industriale» interna si sarebbero potuti cogliere – e
in effetti molti li colsero – anche nei punti piú periferici della società nazionale.
Inoltre, la discussione su «industria e letteratura» rivelò per la prima volta
l’esistenza di un folto gruppo di giovani letterati e teorici per i quali il cammino
alla conoscenza poteva prescindere dalla preliminare determinazione della
«natura del sociale», che era invece questione decisiva per tutti i protagonisti del
lungo periodo precedente. Nel saggio Del modo di formare come impegno sulla
realtà (1962), il giovane Umberto Eco porta l’attenzione sul fenomeno
dell’alienazione come fondamentale per la vita dell’uomo moderno,
accantonando però, se non negando, la nozione marxiana del termine e
reintegrando quella hegeliana, dove essa sta a significare piuttosto
«oggettivazione». In questo modo l’alienazione diventa un fenomeno
irrimediabile, permanente, ma al tempo stesso non tragico, anzi pressoché
«naturale», e di conseguenza il modo di affrontarla si trasforma da
rovesciamento totale dell’essere sociale (rivoluzione) in una pratica delle
condizioni possibili di liberazione parziale (qualche anno piú tardi si sarebbe
definita polemicamente quest’ultima posizione come «riformista»). Se ne può
dedurre persino un mutamento nella figura professionale dello scrittore e
dell’uomo di cultura: non piú uno «sciamano» che pontifica su tutto, ma uno
specialista dotato di particolari strumenti di conoscenza, la cui funzione, il cui
«mestiere» si esercita anche attraverso la rinunzia a cercare quelle risposte
ultime che, proprio in quanto tali, sono paralizzanti e, per usare il termine di Eco,
«mistificatrici».
Con queste posizioni, la sociologia e l’epistemologia americane cominciano a
penetrare fortemente nella nostra cultura filosofica e letteraria, arroccata fino a
qualche anno addietro a difesa della tradizione idealistico-gramsciana. Al tempo
stesso, appare evidente che qui si manifesta un’interferenza con la genesi della
neoavanguardia (in questo ambito, si può osservare che tra gli scrittori delle
precedenti generazioni, Vittorini fu quello guardato con minor sospetto).
6.2. La «sfida al labirinto».
Dentro «Il menabò», accanto a Vittorini, e nelle polemiche con l’avanguardia
e con la posizione rivoluzionaria, si scava una posizione tutta sua Italo Calvino.
Amico «giovane» di Pavese e di Vittorini, aveva però intimamente partecipato al
dibattito per una nuova cultura e per una letteratura storicamente impegnata,

promosso da piú parti negli anni immediatamente successivi alla Liberazione:
già allora puntando a una definizione diversa, molto personale, dei rapporti fra
politica e letteratura. Nel 1955, prima ancora che si profilasse la grande crisi del
’56 (quando sarebbe uscito come molti altri dal Pci), nel saggio Il midollo del
leone aveva cercato di distinguere in che cosa l’operazione letteraria impegnata
si dovesse distinguere dalla «mimesi pura e semplice delle organizzazioni di
partito e delle Camere del Lavoro»; e aveva creduto d’individuarlo in quella
«intelligenza», in quella «volontà», che spingono lo scrittore a «credere
all’individuo, rifiutare la sua dissoluzione», senza però pensare di poter
rimuovere il negativo, l’irrazionale, l’abnorme, in nome di una salute non
acquisita ma solo presunta.
Non è difficile cogliere qualche analogia con le posizioni coeve di Pasolini.
Diversamente da Pasolini, però, Calvino non accenna a nessun cedimento nei
confronti del magma irrazionale che in quegli anni sembra salire da tutte le parti:
il suo personaggio-guida è in questo momento Giaime Pintor (cfr. supra, cap. IV ,
par. 6.), da cui dichiara d’aver imparato l’«estrema freddezza del giudizio», la
«volontà tranquilla di difendere la propria natura», che stanno alla base di una
concezione rigorosa, quasi stoica, dell’operare letterario. «Noi guardiamo il
mondo precipitando nella tromba delle scale», afferma in un altro saggio piú o
meno di quegli anni: però questo non significa rinunzia a guardare, e a guardare
con attenzione, lucidità e perfino distacco.
Questa linea è continuata e approfondita da Calvino in tre fondamentali saggi
pubblicati sul «Menabò»: Il mare dell’oggettività (1960), La sfida al labirinto
(1962), L’antitesi operaia (1964). Si tratta di un discorso comune, che può
essere riassunto in questo modo.
Rispetto agli anni precedenti un nuovo scenario inequivocabilmente si apre.
Calvino ha, come obiettivi polemici, da una parte gli avanguardisti nostrani,
dall’altra i narratori francesi della cosiddetta école du regard (Alain RobbeGrillet, Michel Butor), in quel momento molto in voga anche in Italia, i quali
propugnavano una sorta d’impassibile, distaccata «osservazione del reale», da
cui i fatti della coscienza e delle idee fossero totalmente esclusi («guardare» e
non «partecipare», appunto).
Di fronte alla letteratura, che si propone come accettazione pura e semplice
del naturale, dell’oggettivo e dell’irrazionale (i tre termini tendono, in questa
chiave, a coincidere), Calvino continua a teorizzare uno sforzo che «dalla
letteratura dell’oggettività» consenta di passare «alla letteratura della coscienza».
La realtà, cioè, resta per lui conoscibile e perciò trasformabile, «riformabile» nel

senso proprio del termine; il contributo morale che lo scrittore può dare al
processo in atto è pur sempre «quello della non accettazione della situazione
data, dello scatto attivo e cosciente, della volontà di contrasto, della ostinazione
senza illusioni». In questo c’è un forte elemento di critica verso la disperazione
della vecchia e della nuova avanguardia, che hanno smesso, come già Vittorini
rimproverava loro, di credere nelle capacità di trasformazione della cultura.
Naturalmente, non si tratta di mirare a palingenesi, bensí a operazioni piú
limitate ma enormemente piú concrete e piú serie: «Quel che la letteratura può
fare è definire l’atteggiamento migliore per trovare la via d’uscita, anche se
questa via d’uscita non sarà altro che il passaggio da un labirinto all’altro. È la
sfida al labirinto che vogliamo salvare, è una letteratura della sfida al labirinto
che vogliamo enucleare e distinguere dalla letteratura della resa al labirinto».
Ci ricorderemo di queste definizioni, cosí precise e autentiche, quando
torneremo a parlare dello scrittore Calvino, dopo la sua fase iniziale, che, sia
pure molto impropriamente, abbiamo fatto rientrare nella grande tendenza del
neorealismo post-resistenziale (cfr. supra, cap. IV , par. 10.2.1.).
Ma invitiamo per ora a prendere atto della centralità, che queste affermazioni
occupano nello spazio letterario italiano post-neorealista. Esse rappresentano
come uno spartiacque fra due possibili tendenze contemporanee: una che punta
innanzi tutto sulla disgregazione del reale per via linguistica; l’altra che tende a
ricomporlo, usando tuttavia strumenti ben diversi da qualsiasi tipo di «mimesi»
realistica (o pseudo-realistica).
7. La neoavanguardia, il «Gruppo 63».
L’entrata in scena del fenomeno neoavanguardista significa al tempo stesso
l’affermazione, letteralmente, di una nuova generazione letteraria. Ai trentenni
degli anni ’40 e ai trentenni degli anni ’50 si sostituiscono, animosi e compatti, i
trentenni degli anni ’60: Alberto Arbasino (1930), Edoardo Sanguineti (1930),
Antonio Porta (1935-89), Nanni Balestrini (1935), Elio Pagliarani (1927), Furio
Colombo (1931), Umberto Eco (1932), Alfredo Giuliani (1924-2007), Renato
Barilli (1935), Angelo Guglielmi (1929), Fausto Curi (1930), Enrico Filippini
(1934-88). Questo mutamento generazionale significa già molto: a gente che nel
1945 aveva tra i dieci e i quindici anni, il violento dibattito svoltosi fino al 1956
intorno ai concetti d’impegno, di politica e cultura, e cosí via, doveva risultare,
piú che estraneo, quasi archeologico, e per molti versi fastidioso. Anche la

collocazione geografica delle loro provenienze d’origine pesa molto sulle
caratteristiche della loro ricerca. Quasi tutti i nomi fatti si riferiscono a una linea
di cultura collocabile a nord della linea gotica: qualche esperienza meridionale –
per esempio palermitana – non basta a incrinare il carattere fortemente
settentrionale, e soprattutto non romano né meridionalistico, dell’esperienza
della neoavanguardia. L’egemonia centro-italica, toscana e romana, del dibattito
letterario ne risulta drasticamente ridimensionata. L’intuizione che la vittoriniana
proposta su «letteratura e industria» aveva forzatamente espresso in termini
ancora soltanto tematici, i neoavanguardisti la portavano in corpo fino dal loro
primo approccio con la realtà delle loro città e dei loro studi: essere, cioè,
impossibile una nuova letteratura, che non passasse attraverso una nuova
percezione antropologica del mondo, in cui linguaggi colti e linguaggi dei media
si mescolavano insieme in una misura inedita per la nostra cultura.
Anche il punto di partenza, teorico e organizzativo, di questo gruppo è
estremamente eloquente. All’origine, infatti, esso trovò un sostegno decisivo
nelle opere e nelle iniziative del teorico milanese Luciano Anceschi, allievo di
Banfi e docente universitario d’estetica a Bologna, la cui carriera poteva essere
considerata una risposta costante e coraggiosamente coerente a tutti i problemi
fin qui affrontati, e un loro scioglimento nel senso di una relazione sempre aperta
e sempre sperimentale della poesia con la società del suo tempo (abbiamo
segnalato il carattere innovativo della sua proposta fin dalla fine degli anni ’30:
cfr. supra, cap. III , par. 14.2.). Sul n. 3 del «Verri» egli riassumeva in questo
modo il senso della sua posizione: «La nostra poesia è evidentemente indirizzata
al senso dell’integrità della poesia, e cioè suggerisce un’idea della poesia, per cui
la poesia è avvertita come poesia (e non come azione politica, morale,
apostolica) e, nello stesso tempo, come qualche cosa che vive nel pieno sviluppo
delle relazioni interne che la riguardano e delle relazioni con le altre attività
umane». E ancora: «L’autonomia della poesia si dà solo nella pienezza delle
relazioni della poesia con se stessa e con le altre attività umane».
La tendenza si costituisce in un vero e proprio gruppo durante un convegno a
Palermo nel corso del 1963. Da qui, il nome che ne prese il movimento:
«Gruppo 63» (analogamente a quanto avevano fatto dopo la guerra parecchi
scrittori tedeschi con il «Gruppo 47», cui avevano aderito giovani personalità del
calibro di H. Böll, H. M. Enzensberger, G. Grass, U. Johnson, P. Weiss).
Sarebbe semplice definire la neoavanguardia come una ripresa di
quell’aspetto tipico dell’«avanguardia storica», che consisteva nel privilegiare la

manipolazione del linguaggio su di ogni concezione puramente mimetica (ossia,
realistica o pseudo-realistica) della letteratura. Come rifiuto, quindi, di ogni
letteratura idilliaca e consolatoria (sono note le polemiche contro autori del tardo
neorealismo, come Cassola e Bassani, oltraggiosamente definiti «le Liale» della
nostra narrativa contemporanea); e di ogni narrativa puramente «descrittiva»
(Moravia, Pasolini, ecc.).
Sarebbe però, al tempo stesso, troppo semplice. La neoavanguardia, infatti,
parte anzitutto proprio dal rifiuto dell’avanguardia storica, e del suo formalismo
e irrazionalismo, e anche, perciò, di quell’impegno politico diretto che, dai
futuristi russi ai surrealisti francesi, aveva fatto una cosa sola con il suo
formalismo e con il suo irrazionalismo. «Fare dell’avanguardia un’arte da
museo», per usare l’espressione di Edoardo Sanguineti, significava dunque
«gettare se stessi, subito, e a testa prima, nel labirinto del formalismo e
dell’irrazionalismo, nella Palus Putredinis, precisamente, dell’anarchismo e
dell’alienazione», ma «con la speranza, che mi ostino a non ritenere illusoria, di
uscirne poi veramente, attraversato il tutto, con le mani sporche, ma con il fango,
anche, lasciato davvero alle spalle». La riscoperta della tradizione
avanguardistica è perciò soprattutto linguistica: «La riduzione dell’io dipende
piú dalla fantasia linguistica che dalla scelta ideologica» (A. Giuliani).
Con queste premesse, due sviluppi creativi apparivano possibili. Il primo
rappresentato da coloro che puntarono piú decisamente sull’opzione linguistica;
l’altro, da coloro che, pur rinnovando l’opzione linguistica, se ne fecero tramite
per un nuovo modello realistico, una sorta di chiave, o grimaldello, per
ricostruire il mondo circostante, ormai esploso in mille frammenti. Pare a me che
del primo sia il rappresentante piú significativo il genovese Edoardo Sanguineti,
senza ombra di dubbio al tempo stesso il piú significativo rappresentante, in
generale, del Gruppo 63; del secondo, il romagnolo (ma lombardo acquisito)
Elio Pagliarani.
7.1. Edoardo Sanguineti.
Edoardo Sanguineti, professore universitario, insigne dantista, ha perseguito
con straordinaria coerenza il filone d’una creazione letteraria, che, puntando
sulla destrutturazione linguistica, rendesse al tempo stesso – spesso con effetti
parodici e grotteschi – la condizione di alienazione dominante nel nostro tempo
(con un fondo di ortodossia marxista, tenacemente difesa contro le disillusioni
della storia). Sia nelle poesie (Laborintus, 1958; Erotopaegnia, 1960; Wirrwarr,

1972; Postkarten, 1978); sia nelle prose narrative (Capriccio italiano, 1963; Il
giuoco dell’oca, 1967), emergono come caratteristiche sue piú brillanti e
persuasive il genio delle associazioni stilistico-semantiche e la forza del suo
sincopato metrico, che rinvia, appunto, a una diversa, sarcastica visione del
mondo.
7.2. Elio Pagliarani.
Elio Pagliarani, ne La ragazza Carla (apparsa sul «Menabò» nel 1960: poi in
volume, ne La ragazza Carla e altre poesie, 1962) e in Lezione di fisica e
Fecaloro (1968), ha utilizzato la lezione della neoavanguardia per un diverso
approccio al reale (La ragazza Carla è, praticamente, la storia in versi di una
dattilografa milanese in cerca di lavoro: anche in questo caso, se si cercano
precedenti, si potrebbe risalire al lombardi di fine Ottocento e primo Novecento,
da Bertolazzi a Lucini).
Anche per Pagliarani, come del resto per Sanguineti, l’operazione
neoavanguardistica non è puramente distruttiva, anzi. Il poeta, infatti, insiste sul
concetto di relazione irrinunciabile, addirittura circolare e quindi permanente, fra
negativo e positivo, fra distruzione e progettazione, fra denuncia di significati
usurati e individuazione di significati nuovi. Caratteristica dell’avanguardia è
l’opposizione: «Ma qui, preme far rivelare, l’opposizione è una modalità, non
una finalità». Da ciò l’esigenza di due momenti in perenne rincorsa fra loro:
«Contestazione di significati precostituiti e usurati della langue, e progettazione
di nuovi significati»; ossia: «Progettare il nuovo, perché non basta negare: si è
detto prima che l’opposizione è una modalità e non una finalità» (Per una
definizione dell’avanguardia, 1966).
L’effetto stilistico-semantico procede per lente accumulazioni, cumuli di
detriti, ironiche evocazioni di toni medio-alti. Il clima dell’epoca, disincantato e
avviato al ripiegamento, c’è tutto. E questo è, mi pare, un gran bel risultato.
7.3. Narrativa neoavanguardistica.
Il «romanzo», quando viene ancora evocato (ma in questo ambito ciò avviene
peraltro assai di rado, per motivi che sono fin troppo evidenti), assomiglia a
qualcosa d’altro, che ha piú a che fare con una delle forme espressive piú
caratteristiche dell’invenzione avanguardistica: per esempio, una qualche forma
di prova narrativa, deprivata di qualsiasi connotazione pseudo-realistica o
pseudo-naturalistica (sebbene una sorta di «mimesi del reale», di tutt’altra

natura, resti costitutiva anche di tali operazioni). Capriccio italiano (1963,
appunto) di Edoardo Sanguineti ne rappresenta la piú eloquente testimonianza.
Se sul risvolto di copertina l’anonimo (ma estremamente esperto) presentatore ne
parla ancora come di un «romanzo», nel libro la materia, franta in centoquaranta
capitoletti, squaderna, in un intreccio fitto di linee, tutte le dimensioni possibili
del reale, da quella onirica a quella piú corposamente materiale, biologica, senza
operare distinzioni né, soprattutto, stabilire gerarchie, secondo i principî di una
«descrizione “atonale”», che, come si vede, riallaccia questo tentativo letterario
alla contemporanea sperimentazione artistica e musicale. Su questa linea si
muovono, ad esempio, il primo Malerba (Il serpente, 1966) e il primo Vassalli
(Tempo di massacro, 1970), tutti e due, peraltro, rifluiti piú avanti su esperienze
narrative piú tradizionali. Qualche anno piú tardi Nanni Balestrini applicherà il
modello narrativo avanguardistico a un romanzo (Vogliamo tutto, 1971), che
contemporaneamente sposa le ragioni della protesta operaia piú estrema e vuole
farsene portabandiera: esempio significativo, ma non del tutto persuasivo, di
contaminazione fra le diverse istanze di rinnovamento maturate nel corso degli
anni ’60.
7.4. Fine del Gruppo 63.
Il Gruppo 63 ebbe i suoi luoghi preferiti d’incontro e di riunione (Reggio
Emilia, ad esempio), e i suoi organi di stampa, tra i quali spicca «Quindici»
(1967-69), diretto prima da A. Giuliani e poi da N. Balestrini. Il Gruppo si
sciolse, e la rivista si spense, per i contrasti fra i suoi componenti di fronte al
grande evento del ’68-’69: fra quanti di loro optavano per un impegno politico
diretto e quanti avrebbero preferito una piú lunga e paziente azione culturale.
8. Gli anni ’60.
Da quanto finora siamo venuti scrivendo i lettori avranno capito che il
decennio ’60 – destinato a chiudersi con l’esplosione del ’68-’69 – presenta una
peculiarità innovativa davvero altissima. «Menabò», Vittorini e Calvino,
neoavanguardia, sperimentalismo e rivoluzione linguistica: basterebbe questo,
per confermare quell’impressione. Ma i fenomeni sono ancor piú ricchi e
contraddittori.
8.1. «Opera aperta».

Del 1962 è Opera aperta di Umberto Eco, che introduce la visione piú
aggiornata e moderna delle concezioni estetiche d’avanguardia nella nozione e
pratica storica dell’«opera d’arte», «un messaggio fondamentalmente ambiguo –
secondo le parole dell’autore – una pluralità di significati che convivono in un
solo significante».
In questa concezione «aperta» dell’«opera d’arte» confluivano non solo le piú
scaltrite concezioni estetiche del tempo (Eco era stato allievo a Torino di un
estetologo modernissimo come Luigi Pareyson [1918-91]), ma anche
l’approfondita conoscenza di quei problemi e fenomeni dell’«espressione»
contemporanea, che fossero già andati per conto loro ben al di là dei confini piú
tradizionali: l’informale nelle arti figurative, il dodecafonico (e oltre) nella
musica (Stockhausen, Pousseur, e l’italiano Luciano Berio) e soprattutto, in
letteratura, la grande esperienza della rivoluzione formale di James Joyce,
dall’Ulysses al Finnegans Wake. Il libro, dunque, si proponeva anche come
aggiornamento dei «codici culturali» vigenti allora in Italia.
Piú in generale – ma anche, per certi aspetti, in stretto rapporto con la
proposta di Eco – questa è la fase in cui entrano in Italia, dall’Europa e dagli
Stati Uniti, le cosiddette «scienze umane», la psicologia, la sociologia, la logica,
la semiologia, talvolta in aspra polemica con l’universo chiuso del crociogramscismo.
8.2. «Storia linguistica dell’Italia unita».
E del 1963 è la Storia linguistica dell’Italia unita di Tullio De Mauro (1932),
che rivoluziona tutti i criteri fino a quel momento adottati di ricostruzione storica
delle vicende linguistiche nazionali e apre una prospettiva straordinaria di studio
e confronto sui rapporti fra lingua e società, lingua e dialetti, lingua letteraria e
«lingua dell’uso»: una di quelle opere dopo le quali l’intero quadro culturale e
letterario può essere rimesso in discussione e in movimento. È evidente, ad
esempio, che anche la nozione di «storia letteraria», nei molteplici registri,
soprattutto linguistici, di cui risulta composta, ne sia rimasta influenzata (come
la nostra esperienza dimostra).
8.3. L’«operaismo» e la nuova cultura.
Le polemiche e le innovazioni non sono però soltanto di carattere, per dir
cosí, «sovrastrutturale», e non investono solo i settori puramente intellettuali
della società. La colossale trasformazione dell’Italia da paese agricolo in paese

industriale facilita la genesi di correnti di pensiero che, facendo leva su questo
mutamento, avanzano proposte di natura radicalmente diversa sia in campo
politico sia in campo sociale sia in campo culturale. Si tratta del filone che, per il
suo riferimento piú specifico e diretto, fu già allora definito «operaismo».
Fra il 1961 e il 1965 escono a Torino i «Quaderni rossi», sotto l’impulso
decisivo di Raniero Panzieri (1921-64), che già negli anni precedenti era stato
uno dei principali protagonisti – in quanto responsabile del lavoro culturale del
Partito socialista – della polemica contro la tesi ortodossamente comunista della
«partiticità della cultura».
Fra il 1964 e il 1967 esce «Classe operaia», diretta da Mario Tronti (1931),
autore nel 1966 di Operai e capitale, l’opera teorica piú importante di tale
tendenza e di tale periodo.
Nel 1962 cominciano a uscire i «Quaderni piacentini». La rivista, assai meno
rigorosa e compatta dei «Quaderni rossi» e di «Classe operaia», ha però aperture
piú vaste verso il mondo della letteratura, della poesia, del cinema. Vi
collaborano frequentemente, almeno fino al ’64, Giudici, Majorino, Roversi,
Asor Rosa, Fofi, Cesarano, Raboni, oltre, s’intende, ai due direttori G. Cherchi e
P. Bellocchio: ma la personalità di maggior spicco fra gli autori è senza dubbio
Fortini.
Ci sono poi fatti piú specificamente culturali e letterari. Al predominio del
marxismo ortodosso (nella doppia variante: staliniana e crocio-gramsciana)
segue quello del «marxismo critico»: alla lettura di Lukács si sostituisce quella
dei cosiddetti «francofortesi» (Adorno, Horkheimer, Marcuse); in particolare, dà
una spinta decisiva all’innovazione di una metodologia marxista della letteratura
e dell’arte la pubblicazione delle opere di Benjamin (a cominciare da Angelus
novus, 1962). Ma di grande importanza – soprattutto perché combinava insieme
elementi di dibattito sul marxismo con il tentativo di fondare un’estetica
materialistica e razionalistica, non priva di affinità con la semiologia e lo
strutturalismo – è la pubblicazione nel 1960 della Critica del gusto di Galvano
della Volpe (1895-1965).
Inoltre, cominciano a circolare ampiamente i testi dell’impegno politico
letterario del Novecento europeo. Nel 1958 viene pubblicata la traduzione delle
opere complete di Majakovskij. Bertolt Brecht viene conosciuto sempre meglio,
anche in seguito a operazioni critiche che ne esaltano la novità rispetto al
contesto culturale italiano tradizionale (del 1959 è il Bertolt Brecht del
germanista Paolo Chiarini). Nel 1958 vengono pubblicati in italiano i Racconti

del sovietico Isaak Babel´, scomparso nei campi staliniani, che contengono la
famosa Armata a cavallo, suscitando entusiasmi che difficilmente possono
essere oggi immaginati.
Cambiano insomma radicalmente i parametri di riferimento dell’intera
giovane cultura di sinistra (e non solo, come vedremo). Si arriva a un decisivo
confronto critico, anche per quel che riguarda le posizioni teoriche, ideologiche e
letterarie. Da questo punto di vista due libri sembrano significativi: Scrittori e
popolo di Alberto Asor Rosa (1933) e Verifica dei poteri di Franco Fortini, usciti
in rapida successione nel corso del 1965.
8.4. «Scrittori e popolo» e «Verifica dei poteri».
In Scrittori e popolo l’autore, partecipe dell’esperienza di «Quaderni rossi» e
di «Classe operaia», tentava una definitiva resa di conti con tutta la tradizione
democratico-progressista e populista della letteratura italiana contemporanea, dal
romanticismo in poi. Ma l’attenzione, ovviamente, si appuntava soprattutto sul
periodo successivo alla seconda guerra mondiale e sulle questioni poste
dall’antifascismo, dal gramscianesimo e dalla battaglia per il realismo. L’idea di
fondo era che la ricerca inesausta e prepotente da parte dei critici progressisti di
una letteratura socialmente impegnata avesse contribuito a impedire la nascita in
Italia di una grande, moderna letteratura borghese di livello europeo, confinando
i nostri quattro-cinque nomi di rilievo dell’intero periodo (Verga, Svevo,
Pirandello, Montale, Gadda) in una solitudine quasi disperata. D’altra parte, se si
esclude questo peraltro generico riferimento a una alquanto remota possibilità di
avere una letteratura «diversa» da quella che avevamo avuto, appariva già allora
totalmente chiara l’impossibilità di proporre un’alternativa diversa rispetto a
quelle esistenti: «Il marxismo, cui facciamo riferimento – scriveva l’autore – non
implica come conseguenza logica e necessaria una concezione del mondo da
imporre alla letteratura e alla poesia». Tolte di mezzo sia l’integrazione sia
l’utopia – che portavano o troppo dentro o troppo fuori il «sistema» – restava
dunque solo la critica. E questa critica, per non dover essere compromessa a sua
volta con una delle due sole possibilità aperte a chi facesse letteratura allora,
poteva essere (un po’ enfaticamente) una critica soltanto politica: «Il nostro
punto di vista è politico, e politico fondamentalmente è il senso del nostro
discorso letterario».
Fortini, invece, non fa che riprendere e approfondire i temi del suo dibattito
«politecnesco», anche nel senso letterale del termine. Del 1957, infatti, era stato

il suo volume di saggi e interventi Dieci inverni (con il sottotitolo Contributi ad
un discorso socialista), composti, come allude il titolo, fra il 1947 e il ’57.
Già nel 1953, spiegando Che cosa è stato «Il Politecnico», Fortini
individuava in questa maniera il massimo errore commesso secondo lui da
Vittorini ai tempi della polemica con Togliatti:
Invece di andare innanzi, riprendere l’affermazione di [Fabrizio] Onofri ed afferrare che,
sí, la richiesta d’indipendenza della ricerca letteraria è una richiesta politica, la richiesta di una
certa politica culturale da imporre ai dirigenti politici, il contenuto della Lettera a Togliatti
viene ridotto, dalla distinzione di cultura e politica qual era, alla distinzione di letteratura e
politica finalmente di poesia e letteratura, per non dire all’opposizione fra poesia e cultura.

Vittorini – cioè – finiva col formulare la richiesta «corporativa» della «libertà
della letteratura». La linea fortiniana è invece tutt’altra. Il «rifiuto della politica»,
a cui implicitamente conducono le vie di Vittorini e di altri ex comunisti, gli
sembra altrettanto regressivo di una concezione corporativa della «libertà della
letteratura»: l’una e l’altra facce della stessa cattiva medaglia. Il lungo cammino
polemico di Fortini attraverso il suo tempo nasce per l’appunto da questo duplice
convincimento: che non si può rifiutare la politica esattamente per lo stesso
motivo per cui non si può rifiutare la letteratura (e tanto meno la poesia). Chi
mette un «filtro» fra l’una e l’altra compie un’operazione vistosamente moderata
e conservatrice (com’era accaduto ai sostenitori del Metello pratoliniano nel
1955: cfr. supra, cap. IV , par. 15.); ma entra nell’ambito della mistificazione
falsamente progressista e modernizzante anche chi sostituisce alle nozioni
marxiane di capitale, lavoro, lotta di classe quelle empirico-sociologiche di
civiltà industriale e di conflitto sociale (abbiamo già ricordato come il suo
intervento sul «Menabò» a proposito di «Industria e letteratura» – Astuti come
colombe – si muovesse proprio in questa direzione).
Gli scritti di Verifica dei poteri sono una straordinaria illustrazione e
dimostrazione di questi punti di vista: sia che affrontino il superamento delle
vecchie tematiche progressiste (Mandato degli scrittori e fine dell’antifascismo)
sia che prendano posizione per una nuova nozione di «critica», piú diretta e
impegnata, e meno ideologicamente eterodiretta. La «posizione» di Fortini
poggia peraltro su uno spirito critico e su una cultura letteraria di prim’ordine: da
Lukács a Spitzer, da Kafka a Brecht, dai surrealisti a Pasternak, l’itinerario del
poeta-teorico è ricchissimo e non offre mai il fianco ad accuse di facili
schematismi.

8.5. «Lettera a una professoressa».
Il dissenso, la critica e la contestazione dei miti s’allarga in quegli anni
impetuosamente a macchia d’olio, forse sarebbe meglio dire a raggiera, tenendo
conto che si tratta spesso di fenomeni indipendenti l’uno dall’altro. Un comparto
di tale fenomenologia è occupato, come abbiamo già accennato, dal «dissenso
cattolico». Il «dissenso cattolico» ha poi, a sua volta, numerose manifestazioni:
dall’impegno politico e sociale alla partecipazione diretta alle lotte studentesche
e operaie ad alcune proposte di natura teologica. Pensiamo che a rappresentarlo
nella maniera piú efficace possa essere qui richiamata la figura di Lorenzo
Milani (1923-67), fiorentino di famiglia borghese e, per parte di madre, di
origine ebraica.
Divenuto sacerdote nel 1947 (non senza gravi contrasti con la famiglia),
lavorò in località periferiche e sperdute della provincia toscana, costruendo
praticamente dal nulla le scuole popolari di San Donato di Calenzano e di
Sant’Andrea di Barbiana. Con i suoi allievi di Barbiana compose e scrisse la
Lettera a una professoressa (apparso nel 1967). Si tratta di una forte critica e
denuncia dei limiti classisti dell’insegnamento nella scuola italiana e una sorta di
manifesto, ricco di umanità e di sapienza collettiva, di un modo diverso, piú
partecipe e solidale, di formare il cittadino italiano moderno. Osteggiato dalle
gerarchie ecclesiastiche e incompreso generalmente dall’intellettualità del tempo
(trovò un pronto ascolto solo nelle teorie linguistiche e didattiche del gruppo De
Mauro), don Milani morí in solitudine nel 1967.
8.6. «Mistero buffo».
Nella temperie culturale e sociale degli anni ’60 collocherei anche la
formazione piú solida e consistente di un grande uomo di teatro come il
varesotto Dario Fo (1926), sesto premio Nobel italiano per la letteratura nel
1997. «Grande uomo di teatro» significa che in lui l’esperienza della scena
precede e determina quella della stesura del testo o, comunque, la influenza in
maniera decisiva. Ciò era accaduto anche con Eduardo (oltre che con Carlo
Goldoni: evidentemente, i testi teatrali piú grandi sono stati scritti in Italia da
«capocomici», e questo, forse, in una cultura letteraria come la nostra, anche si
capisce). Con Fo, tuttavia, un elemento si aggiunge alla tradizionale pratica
teatrale: quello del rapporto inter-attivo con il «pubblico», il quale in genere –
anche qui diversamente dal solito – si presenta come un «pubblico militante»,
cioè a sua volta partecipe, non semplice spettatore, ma una parte del «coro».

Anche questo, ovviamente, è un aspetto che ricollega tale esperienza al clima
degli anni ’60 e del ’68-’69).
Fo ha scritto diversi testi degni d’essere ricordati per la loro consistenza
letteraria: Fedayn (1972), Morte accidentale di un anarchico (1974); Johan
Padan a la descoverta de le Americhe (2003). Quello in cui le caratteristiche
dell’invenzione teatrale e di quella linguistica di questo autore compaiono in
modo piú evidente sembra a me Mistero buffo, pubblicato nel 1974 (ma
rappresentato per la prima volta nel 1969).
Si tratta, ovviamente, di un testo comico – a simiglianza degli altri capolavori
della letteratura italiana novecentesca – il quale però, da una parte, esprime
un’acre polemica contro la ferocia e la scaltrezza delle classi dominanti,
dall’altra, attraverso il contrasto fra poesia dotta e poesia popolare, tenta di
esprimere in maniera diretta anche la voce delle classi subalterne: tutto ciò, in un
immaginario, fantastico contesto medievale (siamo, in gran parte, ai tempi del
terribile papa Bonifacio VIII).
Composto di vari brani, che possono anche esser letti indipendentemente
l’uno dall’altro, trova però la sua unità nella straordinaria compattezza degli
elementi ispirativi e nella coesione ideologica dell’insieme.
A dar voce alle sue idee Fo chiama il personaggio del «giullare»: mediatore
apparente fra i due mondi, in realtà sarcastico accusatore del primo, solidalmente
partecipe con il secondo.
La novità piú rilevante del testo è però linguistica (anche in questo caso
conformemente con lo spirito degli anni ’60). I personaggi, soprattutto quelli
popolari, parlano una lingua immaginaria, modellata su un lombardo – o forse
sarebbe piú esatto dire «padano» o «pavano» – che dovrebbe nascere dalla
ricostruzione filologico-documentaria di quello veramente parlato nei secoli
intorno al 1300: ma che è frutto invece, sostanzialmente, della feconda,
felicissima invenzione di Fo, il cosiddetto «grammelot».
Ora, se si tiene presente che Mistero buffo è il titolo dato da Vladimir
Majakovskij a una sua pièce futurista, pubblicata e rappresentata per la prima
volta in Russia nel 1918, ci si può render conto dello spirito, fra dissacratore e
utopistico, che Fo ha messo nella sua opera. Come di Eduardo attore anche di lui
si può dire che risulta difficile immaginarne la rappresentazione scompagnata
dalla sua interpretazione di attore, dalla sua inimitabile voce, dalla sua gestualità
meccanica e allusiva. Il testo, tuttavia, regge da sé, ed è godibilissimo anche a
una lettura solitaria. È uno di quelli che ci trasmettono ancora con piú verità lo
spirito non volgare di quei tempi.

9. L’Italia com’è: sondaggi, ipotesi e diagnosi del mutamento. Narrativa e
saggistica.
La narrativa italiana, che va dalla fine degli anni ’50 agli inizi degli ’80, è di
una straordinaria ricchezza. Si potrebbe dire che, preso atto del grande
mutamento intervenuto, gli scrittori s’impegnino, su ogni punto della carta
geografica italiana – dalle Alpi alla Sicilia, dalla provincia alla città, dalla classe
operaia al ceto borghese – a stenderne un resoconto veritiero e preciso: ognuno
con i suoi modi, s’intende, ma con un’analoga ansia di verità. Al tradizionale
regionalismo, che a guardar bene era arrivato a impregnare di sé anche il
neorealismo, subentra un comune, assodato e indiscutibile «punto di vista
italiano». A questo fenomeno non è estranea neanche la contemporanea poesia:
sicché si potrebbe dire, senza tema di troppo sbagliare, che in questa breve fase –
vent’anni o poco piú – l’identità nazionale appare meno contestata, e piú visibile,
che in tutte le fasi precedenti dall’Unità in poi (e forse che nella fase
immediatamente successiva, quella presente).
Mettere ordine in questa vasta materia – sono, solo a tener conto di quelli piú
significativi, almeno un centinaio di titoli – non è semplice, ma ci proveremo.
9.1. I tardo-neorealisti: Bassani, Cassola, Testori.
Categoria difficile da motivare, e da sostenere, quella cui s’intitola questo
paragrafo. Tuttavia... Tuttavia esiste un gruppo di narratori, quasi tutti
appartenenti alla fascia generazionale 1915-1925 – e dunque piú giovani di
almeno una decina d’anni dei veri e propri «neorealisti» – i quali compiono
innegabilmente le loro prime esperienze in pieno clima neorealista, ma poi si
sviluppano verso forme piú libere e meno impegnate, in taluni casi anche piú
disponibili a un commercio meno rumoroso e piú coinvolgente con il pubblico
contemporaneo. In qualche modo partecipano, pur senza farlo proprio, del
«disinganno», di cui era protagonista in quei medesimi anni (proprio quelli,
proprio gli stessi) Pier Paolo Pasolini.
Giorgio Bassani (1916-2000), nato a Bologna, appartenente a una famiglia
della buona borghesia ebraica, era stato arrestato per antifascismo e partecipò
alla Resistenza. Notevole, anzi notevolissimo, il gruppo di racconti dedicati
all’ambiente emiliano, e in particolare ferrarese, di provenienza: La passeggiata
prima di cena, Gli ultimi anni di Clelia Trotti, Lidia Mantovani, Una lapide in
via Mazzini, Una notte del ’43 (su di una strage fascista a Ferrara), tutti

pubblicati (o ripubblicati) in Cinque storie ferraresi (1956); cui va accostato,
tematicamente e formalmente, il romanzo breve Gli occhiali d’oro (1958).
La scrittura di Bassani – insinuante, avvolgente, raffinata – coglie aspetti
microscopici della memoria e li ricostruisce pazientemente, fino a comporre
quadri di grande evidenza sia sul piano psicologico sia sul piano etico-politico.
La «realtà» in lui appare, ossia si presenta, in maniera molto indiretta – ma
questo non importa. Quel che importa è che l’atmosfera del passato – un passato
impercettibile e altrimenti perduto se non fosse ricordato in quel modo –
riemerga dalla nebbia da cui altrimenti nessuno sarebbe stato in grado di
recuperarlo e raccoglierlo.
Questo incanto, sospeso e precario, e tutto affidato alle delicatezze del tono, si
perde un po’ nell’impianto romanzesco dell’opera forse piú nota, il romanzo Il
giardino dei Finzi-Contini (1958), che rievoca la storia della ricca famiglia
ferrarese ebraica di quel nome, destinata ai campi di sterminio. La dilatazione
dei tempi, la precisazione documentaria delle figure, la perdita dell’«io narrante»
(nascosto ormai dietro la pseudo-oggettività del racconto), il carattere alquanto
fittizio delle storie d’amore, producono in sostanza un risultato deludente
rispetto alle grandi ambizioni del «racconto».
Di Carlo Cassola (1917-87), nato a Roma, ma intimamente e profondamente
toscano, antifascista e partigiano nel Volterrano, si possono distinguere due fasi.
La prima è fatta di racconti brevi e lunghi, imperniati sui temi
dell’antifascismo, della Resistenza e del dopoguerra, e di ambientazione
rigorosamente toscana: Fausto e Anna (1952); I vecchi compagni (1953); Un
matrimonio del dopoguerra (1957); Il soldato (1958). Il culmine di questa fase è
lo splendido «racconto lungo» Il taglio del bosco (1959). Tratta la storia di un
umile boscaiolo che ha perso da poco la moglie e si rifugia con il proprio dolore
nel suo lavoro in montagna, con le uniche presenze dei suoi altrettanto umili e
semplici compagni di lavoro.
Ma il distacco dal mondo non riesce a cancellare i sentimenti. Anzi, isolati in
questa condizione reale, oggettiva, essi acquistano una purezza ancora maggiore:
nessuna distrazione esterna interviene a turbarli e confonderli. La immensa
tristezza, che coglie gli uomini all’improvviso durante una giornata di pioggia o
alla conclusione di una chiacchierata serale, è la manifestazione piú evidente di
questo oscuro senso dell’esistenza, suscitato in loro dalla solitudine e dalla
natura vergine circostante. Nessuna di quelle umili figure umane riuscirebbe
altrove a sentire cosí profondamente se stessa.

Guglielmo, il protagonista, s’accorge ben presto che la sua speranza di
soffocare il dolore attraverso l’isolamento e il lavoro è soltanto un’illusione.
Anzi. Anche lui, lí nel bosco, è piú uomo che in paese, a casa sua: perciò la sua
sofferenza diventa piú cocente, perché piú continuamente presente. Ritroviamo
ancora una volta temi cari a Cassola: ma privi di ogni compiacenza sentimentale
e di ogni esasperazione psicologica. Si potrebbe dire – a partire da questa lettura
– che il nucleo dell’ispirazione cassoliana è fondamentalmente lirico, non
realistico; introspettivo, non descrittivo.
Questo spiega probabilmente perché il passaggio alla seconda fase, che è
quasi esclusivamente romanzesca, non produca risultati altrettanto persuasivi
(anche se è da qui che Cassola, come Bassani, trasse la sua fama maggiore). La
ragazza di Bube (1960) racconta la storia di una coppia del dopoguerra,
infelicitata dall’assassinio che lui, partigiano, ha compiuto di un graduato dei
carabinieri subito dopo la Liberazione (e conclusosi con una dura condanna al
carcere). Un cuore arido (1961) è un ritratto di donna, che si ritrae in se stessa,
coltivando un’indifferenza che le fa da schermo ai rischi della vita vissuta. È
questo un tema, del resto, che ricorre continuamente in Cassola, dall’inizio alla
fine: i suoi personaggi preferiscono non vivere, piuttosto che esporsi e subire gli
inevitabili colpi. L’esile vena ispirativa del Cassola stenta a decollare nella
costruzione delle piú ampie strutture narrative e si rifugia nei particolari, nelle
notazioni psicologiche minute, in questa osservazione malinconica, quasi
crepuscolare, del tran tran quotidiano (e qui, sí, Cassola torna ad essere
autentico, addirittura poetico).
L’opera di Giovanni Testori (1923-93), milanese, importante critico d’arte, è
la prova, accanto a quella di Pasolini, di ciò che intendessimo, parlando di una
dissoluzione del neorealismo per «eccesso». Nei suoi racconti, romanzi e testi
teatrali di quegli anni – Il Dio di Roserio (1954), Il ponte della Ghisolfa (1958),
La Gilda del Mac Mahon (1959), L’Arialda (1960), Il fabbricone (1961) – lo
scrittore esplora l’umanità sofferente e deviata delle periferie milanesi, con
attenzione preponderante a tutte le fenomenologie della marginalità (prostitute,
omosessuali prostituti, papponi, oltre che famiglie povere operaie devastate dalla
miseria e dalla corruzione). Sulla «cifra» propria della tradizione neorealista,
Testori lascia un’impronta deformante con la sua scrittura fortemente
espressionista, a forti tinte, nella quale, a sua volta, si riflette una personalità
autoriale scissa a sua volta tra una sorta di cattolicesimo aurorale e un

predominio cieco dei sensi. Forte l’influenza dei modelli figurativi manieristici,
ripresi con un gusto eccezionale per le contaminazioni linguistiche.
9.2. Narrativa e classe operaia. Paolo Volponi.
L’insistenza con cui «Il menabò» richiamava al rapporto tra letteratura e
industria non era, del resto, totalmente astratta, e non solo perché la rivista stessa
veniva presentando qualche testo «creativo» a sostegno delle proprie tesi (per
esempio, sul n. 4, Taccuino industriale di Ottiero Ottieri e Il capolavoro di Luigi
Daví, autore qualche anno prima di Gymkhana-Cross, apparso nei «Gettoni», di
cui Italo Calvino, in una nota redazionale, scrive che è «l’unica autentica voce di
scrittore uscita dal mondo della fabbrica»). Tra la fine degli anni ’50 e i primi
anni ’60, infatti, c’è un’ondata relativamente ricca di opere, che hanno come
protagonisti operai o piú genericamente lavoratori del mondo industriale. Esse
hanno poco a che fare con quei racconti d’ambientazione operaia ancora di
tradizione populistico-naturalistica, che non a caso negli anni precedenti si
collocavano in area toscana (Valerio Bertini, Il bardotto, 1957) e ancora in
questi anni producevano risultati intrisi di connotati decisamente politicomilitanti, ad opera, per esempio, di Vasco Pratolini, impegnato a rinnovare e a
radicare di nuovo la sua tematica fiorentina nella storia di un giovane operaio
comunista in crisi (La costanza della ragione, 1963: comunque, senza ombra di
dubbio, il migliore dei suoi libri in quegli anni).
Le linee, su cui questa riscoperta in gran parte originale del mondo operaio si
sviluppa, sono sostanzialmente due. Da una parte, c’è quella anarchica e
disgregata di Lucio Mastronardi (1930-1979), che nel Calzolaio di Vigevano
(1962) ci mette di fronte a un universo alienato e allucinato di lavoro mezzo
industriale e mezzo artigiano, in cui le figure dei protagonisti si polverizzano e si
annullano nel folle confronto con la macchina. Dall’altra, c’è quella che unifica
in qualche modo la protesta politica e umanitaria di origine resistenziale con la
strumentazione conoscitiva fornita dalle metodologie delle «relazioni umane» e
dall’esperienza diretta dell’organizzazione di fabbrica e del management. Questa
seconda presenta, evidentemente, una maggiore consapevolezza politicoideologica e una maggiore incidenza nel dibattito culturale contemporaneo, e
costituisce in effetti uno dei veri casi letterari di quel periodo. Vi possono essere
ricondotti scrittori di grande sapienza stilistica e formale come Ottiero Ottieri
(1924-2002) e Paolo Volponi (1924-94), ambedue impegnati, anche
personalmente in questa fase in un’attività di management industriale, autori, il
primo, di Tempi stretti (uscito nei «Gettoni», 1957), Donnarumma all’assalto

(1959), La linea gotica (1962), l’altro di Memoriale (1962). Si può dire che, con
queste opere, si esca decisamente dall’ambito proletario-populistico, proprio
della letteratura impegnata precedente, per entrare in una sfera politicoideologica piú indeterminata ma piú moderna, dove persino gli sforzi degli
operai di darsi coscienza e identità attraverso la militanza politica sfumano nel
dramma di un’esistenziale alienazione senza sbocco.
Con Paolo Volponi, probabilmente, per forza immaginativa visionaria e
straordinaria resa stilistica, siamo ai vertici di questa tendenza. Infatti, il
personaggio operaio che meglio esprime l’impossibilità di risolvere la
«separazione operaia» dal resto del mondo è quell’Albino Saluggia, protagonista
del Memoriale volponiano, che fonde l’insieme dei motivi storici e sociali della
propria condizione con un’allucinata follia direttamente patologica: personaggiosimbolo di una non-comunicazione che è, al tempo stesso, quella dell’operaio
verso il mondo circostante e quella dello scrittore stesso verso il mondo operaio.
Il carattere sfuggente e letterariamente non-rappresentabile della classe
operaia «in quanto tale» trova in quegli anni e in queste opere la sua conferma.
Essa può essere anche «circondata» di letteratura: ma la sua vera essenza resta
imperscrutabile allo sguardo «formale» e non-sociologico dello scrittore. Se poi
la disposizione naturale di quest’ultimo non inclina al drammatico ma al
parodistico e all’amaro-grottesco, l’«assenza operaia» potrà essere anche motivo
di un sorriso, per quanto sconsolato e pessimistico: come accade ne La vita agra
(1962) di Luciano Bianciardi (1922-71), romanzo sulla classe operaia senza
classe operaia, scritto da un intellettuale provinciale-toscano venuto a Milano per
vendicare, con l’aiuto dei formidabili operai lombardi, i suoi amati minatori
grossetani periti nello scoppio delle miniere di Ribolla, e destinato a non
incontrare mai i suoi potenziali interlocutori lungo i labirintici tracciati di una
metropoli senza vere comunicazioni trasversali. I minatori – questi mitici
personaggi di un lontano orizzonte contadino-proletario – possono anche essere
descritti e «raccontati» (e lo aveva fatto lo stesso Bianciardi, insieme con Carlo
Cassola, ne I minatori della Maremma, 1956); l’operaio di fabbrica, l’operaiomassa, no.
Diversi anni piú tardi ha riportato agli onori delle lettere il mondo tecnicoindustriale Primo Levi con i bei racconti de La chiave a stella (1978), di cui è
protagonista un perito tecnico tipicamente torinese in giro per il mondo a
sbrogliare problemi d’ogni genere (e a scoprire sugli enormi serbatoi di
carburante la polvere delle stelle).

9.3. Storie di affetti e di provincia.
Come dicevamo, la realtà italiana emerge prepotentemente attraverso gli
schemi del letterario, talvolta addirittura lacerandoli, ma sempre cercando
d’imporre all’attenzione i suoi vari volti.
Se ne potrebbe, divertendosi, costruire una specie di tour geograficoletterario, passando per i diversi centri della provincia italiana, da ovest a est, da
nord a sud (ma, naturalmente, da questo punto di vista, dovrebbero entrare nella
classificazione, per renderla piú completa, anche gli scrittori della «letteratura
operaia» o Mastronardi, o Sciascia o Ginzburg o Cassola…: il tratto conoscitivoprovinciale è davvero in questa fase unificante).
A Torino Giovanni Arpino (1927-87) esplora le zone periferiche della città
industriale e operaia, centrando la propria attenzione sulle crisi ideologiche e
spirituali di un mondo che si sfalda (Sei stato felice, Giovanni, 1952; La suora
giovane, 1959; e, il piú riuscito, Una nuvola d’ira, 1962).
Giuseppe Pontiggia (1934-2004), comasco, ci dà rappresentazioni introverse
e malinconiche della condizione umano-borghese a Milano (La grande sera,
1989).
Su un’asse ideale che va dall’isola d’Elba a Milano dovremmo collocare il
giornalista e plurintellettuale Oreste del Buono (1923-2003), autore di una delle
piú belle narrazioni di guerra, Racconto d’inverno (1945). In un paio di romanzi
della maturità, Facile da usare (1959) e Né vivere né morire (1963), ha indagato
aspetti sentimentali e psicologici dell’eros metropolitano, sottoponendo a
dissoluzione il compatto organismo del racconto realistico. Eccellente il risultato
soprattutto laddove si tratta di rivelare il volto corrotto e mediocre di una
speranza, di un desiderio, di un anelito apparentemente puro.
Fra il 1972 e il 1982 diresse il settimanale «Linus», collaborando con molta
sapienza alla diffusione del «fumetto» in Italia (cfr. infra, cap. VI , par. 7.).
Nel cuore della provincia lombarda, fra Luino e Varese, e sui laghi, Piero
Chiara (1913-86) ha collocato i suoi piacevoli «racconti di genere», intrisi di
humour bonario ma al tempo stesso pungente (Il piatto piange, 1962; Il balordo,
1967; La stanza del vescovo, 1976). Per intenderne meglio lo spirito e lo
spessore, ricorderemo che diversi fra essi sono passati a far da «sceneggiature» a
film del filone «commedia all’italiana».
A questo punto spingiamoci ancora piú a est ed entriamo nel Veneto.
Nasce come «scrittore di provincia» anche Goffredo Parise (1929-86),

vicentino: ma di qualità da subito di molto superiori alla media. Il ragazzo morto
e le comete (1951) e Il prete bello (1954) esplorano le morbide ambiguità
dell’eros, dei costumi e delle abitudini della provincia veneta: se non fosse
un’ovvietà, potremmo osservare che c’è un tocco di Fogazzaro in lui. Però con
un orizzonte di cultura e di sensibilità europee, che si riveleranno meglio nelle
opere successive. Non tanto nel gustosissimo e «cattivo» Il padrone (1965), che
appartiene al genere del «racconto editoriale d’azienda» (gli si potrebbe
accostare il quasi contemporaneo L’integrazione, 1960, di Luciano Bianciardi);
quanto in Sillabario n. 1 (1972) e Sillabario n. 2 (1982), che raccolgono i
«racconti elzeviri» comparsi sul «Corriere della Sera»: splendidi esempi di
«analisi del sentimento» («In un indistinto biologico di cui non sanno, i
personaggi dei Sillabari vengono improvvisamente toccati dalla rivelazione
misteriosa di un gesto, di uno sguardo, di una parola, di un odore o di una voce,
in un attimo qualsiasi della loro giornata, ma che si dà una sola volta e che subito
può perdersi nel disordine della vita e della storia» [M. Allegri]). Parise è stato
anche un grande corrispondente giornalistico dall’estero, anche da zone di
guerra.
Ferdinando Camon (1935), di Padova, ma originario della campagna
circostante, rappresenta l’umile condizione contadina dei suoi luoghi d’origine e
della sua famiglia ne Il quinto stato (1970) e, in Occidente (1975), compie uno
dei pochissimi tentativi di penetrare letterariamente il mondo ideale e
psicologico che stava dietro l’eversione rossa.
Il friulano Carlo Sgorlon (1930), intellettuale di grande raffinatezza, dà però il
meglio di sé ne Il trono di legno (1973), ricostruzione del mondo contadino delle
sue origini, improntato da una sorta di «arcaismo» autentico e veritiero.
Fulvio Tomizza (1935-99) rinverdisce da Trieste una grande tradizione
narrativa, raccontando le storie dolorose del confine e dell’esodo dopo la
seconda guerra mondiale, con uno stile intenso e introverso. A me piacciono
soprattutto i romanzi della Trilogia istriana: Materada, 1960; La ragazza di
Petrovia, 1963; Il bosco di acacie, 1966.
Adesso torniamo indietro, varchiamo il Po a Pontelagoscuro, ed entriamo
nelle terre emiliane e romagnole.
Scrittore di notevole qualità espressiva è Alberto Bevilacqua (1934), che ha
fatto della natia Parma l’epicentro di molte delle sue esplorazioni psicologiche e
documentarie. Ricorrente nei suoi romanzi una singolare figura di donna, che
trae dalle sue origini dichiaratamente provinciali e popolari la forza della propria

identità e autonomia: La Califfa (1964); La grande Giò (1986). Il registro
espressivo è semplice, colloquiale, d’impronta tardo-naturalistica: foriero di un
rapporto cordiale di simpatia con il pubblico.
Gianni Celati non è emiliano (è nato a Sondrio nel 1937) ma ha insegnato
nell’Università di Bologna, e il suo mondo ispirativo è cresciuto da quelle parti.
Scrittore molto colto e raffinato, ha esordito con un romanzo d’impronta
neoavanguardistica: Comiche (1971). Ma le sue cose migliori ritraggono
personaggi e situazioni della «bassa», colti con atteggiamento comico e
deformante, di tonalità picaresca, dove l’avventura linguistica – mimesi del
parlato e del dialetto – spesso ricalca le stramberie e la stranezza dei suoi eroi
popolari: Le avventure di Guizzardi (1973), La banda dei sospiri (1976),
Lunario del paradiso (1978) (ora raccolti in Parlamenti buffi, 1989).
Andando verso sud, a mezza strada troveremmo le Marche dell’urbinate
Volponi, sia in veste narrativa (si passa dal mondo operaio di Memoriale a
quello contadino de La macchina mondiale, 1965, ma la condizione allucinata
del protagonista resta la stessa; si veda anche Il sipario ducale, 1975, ambientato
a Urbino); sia, con intensità davvero eccezionale, in veste poetica (Le porte
dell’Appennino, 1960; Con testo a fronte, 1986).
E di lí, valicando a ovest gli Appennini, ci troveremmo in Toscana, dove
incontreremmo, se non l’avessimo già fatto, la Firenze popolare di Pratolini, la
Val d’Elsa di Bilenchi, le colline che scendono da Volterra verso il mare
(Cecina, Pomarance...) di Carlo Cassola e la Maremma mineraria (Gavorrano e
dintorni) di Luciano Bianciardi; ovvero la Pistoia di Rodolfo Doni (1919;
pseudonimo di Rodolfo Turco), uno dei pochi scrittori dichiaratamente cattolici
di questo lungo periodo, autore di numerosi romanzi sul rapporto tra fede e
milizia politica, con un’attenzione prevalente, però, al dato umano che tale
rapporto coinvolge (Sezione Santo Spirito, 1959; Il senatore Mazzoni, 1981).
Di lí, scendendo lungo la via Cassia, arriveremmo a Roma.
Lo so che è un luogo comune: tuttavia non si può fare a meno di associare la
Roma degli anni ’60 (mentre al Nord infuriava la protesta operaia) a quel
morbido luogo di corruzione e di decadimento, in cui ogni conflitto affondava
nella tendenza al compromesso, al «volemose bene» e al «chi me ’o faffà». Qui
il transito del neorealismo ad altre istanze meno aggressive e meno
ideologicamente pre-formate si potrebbe seguire quasi con precisione
didascalica. Del resto, un film-emblema come La dolce vita di Federico Fellini è
proprio del 1960 e segna davvero il passaggio a un’altra epoca (ricorderemo qui

come Fellini con i suoi film avesse contribuito a scardinare il clima neorealista
del dopoguerra insieme ai «romanzi romani» di Pasolini).
Ora, per l’appunto, sceneggiatore abituale di Fellini, e dunque anche della
Dolce vita, fu lo scrittore pescarese Ennio Flaiano (1910-72), redattore del
«Mondo» di Pannunzio, dove tenne la rubrica di costume «Diario notturno», poi
raccolta in volume col medesimo titolo nel 1956. Nel volume è contenuto anche
il breve ma sapiente scritto Un marziano a Roma (1955), dove è raccontato come
un abitante di quel lontano pianeta, sceso nella capitale a Villa Borghese, venga
rapidamente assimilato, introiettato e neutralizzato dalla indolente, sempre
uguale vita romana (se però volessimo allargare piú seriamente lo sguardo su
questo autore, dovremmo ricordare che nel 1947 aveva pubblicato il romanzo
Tempo d’uccidere, in cui, pur scrivendo dopo la seconda guerra, retrodata la
meditazione sul conflitto fino a raccontare la guerra coloniale italiana per la
conquista dell’Etiopia, mascherandola con le astratte ambiguità di una vicenda
altamente simbolica).
Romano, e profondamente radicato nel clima intellettuale e morale della
Capitale, è stato Enzo Siciliano (1934-2006), autore di una monografia su
Moravia (1971) e di una bella Vita di Pasolini (1978). Ha scritto molto anche di
musica. Fra le opere narrative – sempre impostate sulla ricognizione dei
retroterra psicologici ed emotivi, che giustificano le azioni umane – vanno
ricordate Racconti ambigui (1963), Rosa (pazza e disperata) (1973) e Non
entrare nel campo degli orfani (2002), un ritorno alle atmosfere e ai problemi
della Calabria, terra originaria della sua famiglia.
A Napoli gli scrittori degli affetti e della provincia sono molti (Giuseppe
Marotta, Luigi Compagnone, Luigi Incoronato, Mario Pomilio, Michele Prisco).
Pare a me che fra tutti spicchi Raffaele La Capria (1922). In Ferito a morte
(1961) racconta un’intensa e dolorosa storia d’amore, che però finisce per essere,
nella sua fatale incompiutezza, una specie di apologo sui rapporti che il
protagonista (e l’autore) intrattiene con la sua odiosamata città (la quale «ti
ferisce a morte o t’addormenta, o tutt’e due le cose insieme»). Molto interessante
il suo recente Cinquant’anni di false partenze ovvero l’apprendista scrittore
(2002).
In Calabria Fortunato Seminara (1903-84) ha fissato in resoconti precisi,
d’origine naturalistico-regionale ma con un pathos personale autentico, i
connotati della condizione contadina meridionale e il suo drammatico
immobilismo (Il vento nell’uliveto, 1951; La masseria, 1952).

Vincenzo Consolo (1933) è scrittore di alta cultura letteraria e di forte
impegno civile. Ne Il sorriso dell’ignoto marinaio (1976) ricostruisce le vicende
di un’insurrezione contadina ai tempi della spedizione dei Mille (lontano
riferimento, la novella Libertà!di Giovanni Verga: cfr. supra, cap. I , par. 15.4.).
La minuzia della descrizione, anche di carattere storico-documentario, è
ravvivata da un geniale gioco linguistico, che cerca di rendere espressivamente
le varie situazioni e atteggiamenti e stati d’animo del racconto. Notevole anche il
successivo romanzo Retablo (1987).
In Sardegna è da segnalare, dalla seconda guerra mondiale in poi, la fiorente
ripresa di una tradizione narrativa regionale, fondata sulla illustrazione e
rivendicazione (tutt’altro che settaria, però) dei caratteri particolarmente
autonomi e forti di quella specifica realtà italiana. Piú in qua della Deledda, ne
sono capostipiti due autori di raffinata formazione culturale e letteraria come
Giuseppe Dessí (1909-77), con i romanzi Michele Boschino (1942), I passeri
(1955) e Il disertore (1961); e Salvatore Satta (1902-75), con il postumo Il
giorno del giudizio (1977). Non converrebbe dimenticare a questo punto che
anche Emilio Lussu, l’autore di Un anno sull’Altipiano (cfr. supra, cap. II , par.
16.2.6.), ha scritto e pubblicato un «racconto» d’intensa e partecipe «sardità»
come Il cinghiale del diavolo (1968), bellissima storia d’una caccia condotta
nelle forme piú autentiche della tradizione.
Questo filone sardo continua, s’irrobustisce e arriva fino ai nostri giorni. Del
1975 è il leggendario Padre padrone di Gavino Ledda (1938), dove l’autore
descrive la propria personale vicenda di figlio di pastori, condannato dalla
durezza paterna a proseguire sulla stessa strada della fatica, dell’analfabetismo e
dell’ignoranza. Notevoli i romanzi, talvolta ispirati a esperienze e procedure
poliziesche, del magistrato Salvatore Mannuzzu (1930), Procedura (1988) e Un
morso di formica (1989). Alle vicende giudiziarie isolane, ritoccate sovente con
una punta di noir, s’ispira anche Marcello Fois (1960; Dura madre, 2001).
Numerosi romanzi d’ambiente schiettamente sardo (talvolta con un eccesso di
giochi linguistici) ha pubblicato anche Salvatore Niffoi (1950, da Orani; Il
postino di Piracherfa, 2000).
9.4. Donne e destini di donne.
L’elenco precedente potrebbe tranquillamente completarsi e integrarsi con
una serie di titoli di autori di sesso femminile (alcune delle cui caratteristiche e
tematiche non fanno che riprendere e sviluppare il discorso fin qui illustrato).

C’è però da segnalare la comparsa in questa fase di una serie di fenomeni che
consigliano una piú robusta e autonoma trattazione delle opere letterarie scritte
da donne.
Dopo gli anni ’60, e dopo il ’68-’69 – vicende nelle quali peraltro le donne
furono implicate sia come soggetti politici sia come fattori di elaborazione in
maniera assolutamente piú significativa rispetto alla tradizione – l’autonomia
femminile continuò a crescere, espandendosi in una serie di movimenti che
superavano la fase storica dell’«emancipazionismo» verso una piú completa
richiesta e acquisizione di diritti (si è parlato a questo proposito di una «lotta di
liberazione della donna»). Il «femminismo», cioè, entra in scena da quegli anni
come uno dei grandi soggetti della vita nazionale, qualificandosi come erede
qualificato e duraturo del movimento di liberazione precedente. Gli anni ’70 in
Italia, oltre che dai fenomeni traumatici in precedenza segnalati, vedono anche
questa profonda trasformazione, che è sociale e insieme culturale.
Non vogliamo dire, naturalmente, che gli autori donne del periodo – di piú
generazioni, peraltro, e quindi con formazioni talvolta molto diverse – siano
sempre direttamente investiti o influenzati da tale fenomenologia. C’è però,
senz’ombra di dubbio, uno scatto identitario, una specie di riconoscimento
reciproco, che è, al tempo stesso, un autoriconoscimento, un passaggio interiore
ma anche civile, che s’intravede in molte di queste scrittrici e nelle tematiche e
forme delle loro opere (non c’è bisogno di ricordare – penso – perché lo abbiamo
già fatto a suo tempo, che in questo periodo continuano a operare intensamente
autrici del periodo precedente come, ad esempio, De Céspedes e Banti).
Personaggio di grande complessità sia umana sia culturale, la piemontese
Lalla Romano (1906-2001) ha privilegiato l’analisi di situazioni psicologiche
difficili e sottili, con un linguaggio che sembra all’apparenza facile e piano e
invece ha risonanze e corrispondenze segrete. Le due opere in cui ci pare abbia
dato il meglio di sé sono La penombra che abbiamo attraversato (1964),
dedicato alla memoria dell’infanzia, e Le parole tra noi leggère (1969), sul
rapporto difficile tra una madre e un figlio, a sfondo chiaramente autobiografico.
Angela Bianchini (1921) è emigrata ventenne negli Stati Uniti per sfuggire
alle persecuzioni razziali. Ha studiato alla Johns Hopkins University di
Baltimora con il grande critico e linguista Leo Spitzer. Nel romanzo breve Le
nostre distanze (1965) ha raccontato il suo esilio americano sotto forma di
«racconto di formazione». Scrittrice dal tratto stilistico delicatissimo, è tornata

sul tema della diaspora europea dell’ultima guerra nell’intenso, struggente Capo
d’Europa (1991).
La ligure-milanese Gina Lagorio (1922-2005) è arrivata tardi alla narrativa,
dopo ricche esperienze editoriali e politiche. È un’osservatrice penetrante di casi
individuali (maschili e femminili), di cui ama descrivere i rovelli interiori, le
disillusioni e le paure. Un romanzo spicca su tutti gli altri per invenzione
tematica e ritmo narrativo: Approssimato per difetto (1971).
In Madre e Figlia (1980), Francesca Sanvitale (1928) racconta con lucida
spietatezza l’intreccio profondo e il gioco delle parti tra Marianna, la madre, e
Sonia, la figlia, la cui coscienza funge da filtro al racconto. Ne Il figlio
dell’impero (1993) la storia di Napoleone Bonaparte junior, il re di Roma, figlio
del grande imperatore, funge da pretesto per una trama in cui il gusto autentico
della ricostruzione storica si fonde con una sottile introspezione psicologica.
L’ultima casa prima del bosco (2003) è la complessa ricostruzione di
un’avventura psicologica ai margini della normalità, che si svolge fra i meandri
di un grande fabbricato umbertino romano e una casa di montagna altoatesina,
che raccoglie e al tempo stesso disperde e allontana i suoi ospiti.
Di Elena Gianini Belotti (1929) colpisce la tenacia con cui persegue la sua
ricerca conoscitiva intorno all’identità degli esseri viventi, non importa se umani
oppure animali. Dipenderà forse dal fatto che ha studiato, anche da un punto di
vista pedagogico e scientifico, la formazione degli individui – nel caso di sesso
femminile – in un libro giustamente fortunato, Dalla parte delle bambine (1973).
In Voli (2001) descrive in modo estremamente suggestivo i suoi rapporti con
animali e uccelli della campagna senese. L’ultimo libro, ricco di pathos, è il
romanzo Pane amaro (2006), la storia di un «immigrato italiano in America»
(cioè, suo padre), rivissuta di volta in volta con gli occhi di una bambina e la
memoria di un’adulta.
Quando apparve il primo romanzo di Rosetta Loy (1931), La bicicletta
(1974), ci fu una reazione quasi di sorpresa: sembrava che l’esordio di questa
scrittrice non piú giovanissima fosse fin troppo esperto e accattivante. Le prove
successive – in particolare Le strade di polvere (1987) – hanno ampiamente
confermato quell’impressione positiva: alle doti di finezza psicologica e
introspettiva s’accompagna una scrittura calma, tranquilla e forte. Le tematiche
di Loy ruotano solitamente intorno alla memoria famigliare e alla nostalgia,

anche dolorosa, che ne deriva. La serie romanzesca continua a livello molti alto
fino ai nostri giorni. Molto recente è il bello Nero è l’albero dei ricordi, azzurra
l’aria (2004).
Dacia Maraini (1936), con il romanzo d’esordio, L’età del malessere (1963),
ha in un certo senso anticipato i temi del disagio femminile in una storia di
rapporti con l’altro sesso brutalmente inautentici. Questo filone è continuato,
consolidandosi però in una serie di testi di vita vissuta, talvolta con intento
apertamente documentario: Memorie di una ladra (1972); Storia di Piera
(1980).
Nei libri piú recenti la sua scrittura si è distesa in un’affabulazione piú piana e
comunicativa, misurandosi anche con il grande tema della «Storia», che da
taluno (M. Zancan) è stato indicato come uno dei terreni preferiti dalla ricerca
letteraria delle donne in questa fase (si vedano infatti anche la Sanvitale e la
Belotti). Ciò le ha aperto la strada – senza nulla sacrificare dei suoi punti di vista
– anche a un largo successo di pubblico: La lunga vita di Marianna Ucría
(1990).
E con gli ultimi testi citati – della Loy, della Sanvitale, della Gianini Belotti,
della Maraini – entriamo già in pieno (come vedremo) nel clima della fase
successiva, l’ultima della nostra Storia.
9.5. Un caso di «anacronismo» letterario: «Il Gattopardo».
Nel 1958 apparve postumo il romanzo storico Il Gattopardo del nobile
siciliano Giuseppe Tomasi di Lampedusa (1896-1957), suscitando un grande
dibattito. Il clamore nasceva dalle stesse vicende editoriali del libro, rifiutato
dapprima da Einaudi e Mondadori (il che in quel momento voleva dire
soprattutto Elio Vittorini) e accettato e pubblicato con notevole impegno da
Feltrinelli (il che in quel momento voleva dire soprattutto Giorgio Bassani): e la
cosa appariva già di per sé emblematica (lo sperimentalismo paraavanguardistico di Vittorini rifiutava il libro; lo accettava il tranquillo sguardo
decadente di Bassani). Poi sembrò che il libro rappresentasse l’ennesima
fuoriuscita dal neorealismo morente; infine colpí il modo trasgressivo di
rappresentare da parte sua un’«icona» nazionale come la storia del nostro
Risorgimento.
Il libro racconta la storia di don Fabrizio Corbèra principe di Salina (il cui
stemma araldico è rappresentato appunto dal gattopardo), nella fase di passaggio
fra il dominio borbonico, la spedizione dei Mille e l’instaurazione del nuovo

«ordine» italiano. È, in sostanza, una vicenda di decadenza e di morte: don
Fabrizio segue da una parte lo sfacelo del vecchio mondo, il «suo» mondo;
dall’altra, la nascita del nuovo, in cui rapacità, arroganza, infingimento e
sopraffazione non hanno nulla da invidiare al vecchio. Su tutto domina il topos
della sicilianità secolarmente immobile, ripiegata su se stessa, incapace di
qualsiasi rinnovamento.
Gli aspetti piú persuasivi del libro riguardano il modo di atteggiarsi di don
Fabrizio, la sua decadente, inerte contemplazione di un mutamento che non c’è,
e mai ci sarà. Per il resto, la struttura romanzesca è debole e le tematiche in gran
parte note e ripetitive. Alle spalle del Gattopardo c’è l’eccezionale esperienza
dei Viceré di De Roberto (cfr. supra, cap. I , par. 14.2.4.), grevemente
positivistici, se si vuole, grigi stilisticamente, ma impregnati genuinamente della
cupa grandezza di un mondo nobiliare in dissoluzione e al tempo stesso della sua
maligna ostinazione a sopravvivere a tutti i costi. Al paragone Il Gattopardo di
Tomasi non regge.
Dal Gattopardo fu tratto un film omonimo di grande successo (1963) da
Luchino Visconti, ormai passato anche lui dalle dure professioni militanti del
neorealismo alle sirene della grande platea internazionale, con un cast che di per
sé rappresentava l’intreccio sempre piú eloquente fra «luoghi comuni» italiani e
successo mondiale: Burt Lancaster nella parte di don Fabrizio, Claudia Cardinale
e Alain Delon.
9.6. Eccentrici.
Ai margini della carta geografico-letteraria, e da tutti i punti di vista ad essa
estranei, stanno alcune personalità di rilievo. Ai margini: si fa per dire,
ovviamente. In letteratura – e ancor piú nella storia letteraria – è tutta questione
di «punti di vista». Se ne adottassimo un altro, forse gli scrittori di cui parliamo
starebbero al centro. Piú comodo forse rilevare che essi stanno ai margini
secondo l’ottica dominante fra i contemporanei: e limitarsi semplicemente a
recepire, con tutte le necessarie accortezze, il loro giudizio.
Il palermitano Antonio Pizzuto (1893-1976) fece nella vita tutt’altro mestiere:
arrivò a vicepresiedere la Commissione internazionale di Polizia criminale.
Costruí i suoi numerosi libri, tutti scritti e pubblicati per suo diletto, adottando
forme stilistiche e linguistiche dedotte dalla grande esperienza dell’avanguardia
e del decadentismo europei. Per non suscitare confusione nel lettore, citerei di lui
un solo titolo, credo il piú importante: Signorina Rosina (pubblicato nel 1956

senza destare nessun interesse; fu ristampato nel ’59 con una presentazione di R.
Bilenchi e M. Luzi, accoppiata anch’essa significativa per capire origini e
caratteri dell’audience da lui suscitata a partire da una certa data).
Pizzuto destò a un certo punto l’interesse critico di Gianfranco Contini, che
volle, non illegittimamente, annetterlo alla sua scuderia di «sperimentali» ottonovecenteschi: Dossi, scapigliati piemontesi, Gadda, ecc. Naturalmente Pizzuto
non ha la statura di Gadda; ma in un’antologia dello «sperimentalismo italiano»
avrebbe diritto di entrare.
Del siciliano Gesualdo Bufalino (1920-96) si potrà dire che sia rimasto chiuso
tutta la vita nel cerchio incantato – ma anche soffocante e oppressivo – della sua
isola. L’opera sua piú significativa resta quella di esordio, Diceria dell’untore
(1980), cupa descrizione di un sanatorio per tubercolotici negli anni
dell’immediato secondo dopoguerra. Bufalino è animato da un’autentica spinta
visionaria, che lo spinge alla creazione di personaggi ambigui e grotteschi, in
un’atmosfera densa di presagi catastrofici. Metaforico e intenso è lo stile.
Guido Ceronetti (1927) è – si potrebbe dire – piú un eccentrico che uno
scrittore. È, cioè, un individuo di specie intellettuale, che ha fatto della critica
agli «idola tribus» il «credo» della sua vita (La vita apparente, 1982; Un viaggio
in Italia, 1981-1983, 1983). A lui si deve questa fulminante massima, rivelatrice
di un atteggiamento preciso di «dissociazione dall’esistente»: «Utopia, ho
anch’io la mia: un mondo, per almeno cento anni, di sordomuti e di analfabeti. Il
Progresso lo vuole, invece, di dementi e di focomelici. Vinca il migliore».
C’è però un aspetto di lui che ci riguarda piú da vicino. Ceronetti ha tradotto
in piú occasioni testi biblici (Qohélet o l’Ecclesiaste, 1970; Il cantico dei cantici,
1975, ecc.). Le traduzioni bibliche di Ceronetti sono di una tale intensità
espressiva da entrare a pieno diritto nella storia del linguaggio poetico italiano
degli ultimi decenni. Tale intensità si riverbera anche nei suoi componimenti
aforistico-poetici originali (Il silenzio del corpo, 1979).
Di Giorgio Manganelli (1922-90), milanese, vissuto a Roma, pensiamo che
sia stato intellettuale e scrittore di enorme intelligenza. Nei suoi scritti – di cui è
difficile dire se siano creativi o saggistici, lirici o realistici – ha combinato
insieme una capacità fantastica quasi visionaria e una straordinaria vena
linguistica (Hilarotragoedia, 1964; Agli dei ultimi, 1972; A e B, 1975). Assai
interessante anche l’attività saggistica (Pinocchio, un libro parallelo, 1977).

9.7. Quelli che non stanno da nessuna parte.
Categoria ristretta, ovviamente, e anche poco ospitale. Vi collochiamo
almeno uno scrittore, l’emiliano Guido Morselli (1912-1973), autore di saggi e
di numerosi romanzi, che nessuno volle mai pubblicare in vita. Morí suicida,
probabilmente per le delusioni subite.
Ampiamente pubblicato dopo la morte dalla casa editrice Adelphi (nata nel
1962, si è data il compito di presentare al pubblico italiano opere poco note e
comunque non riconducibili al grande filone realistico-naturalistico: non a caso
Ceronetti e Manganelli sono suoi autori), si è rivelato uno scrittore duttile,
attento alle modifiche della società italiana otto-novecentesca. Nel romanzo Il
comunista (scritto nel biennio 1964-65 e pubblicato nel 1974) narra una storia
tipicamente emiliana d’impegno ideologico e di milizia politica, ma
proiettandola sullo sfondo di una complessa autocritica esistenziale.
9.8. Qualche punta emergente.
Una storia letteraria descrive, non giudica. Però nella descrizione conta anche
il giudizio. E il giudizio, se usato in maniera accorta, serve a organizzare la
descrizione. Pare a me perciò opportuno, anche in questa fase finale, segnalare
alcune punte di maggiore qualità e resistenza.
9.8.1. Elsa Morante. Elsa Morante è – di questo periodo che va dal declino
del neorealismo alla «crisi dei modelli» – indubitabilmente uno degli scrittori piú
significativi.
Nata a Roma nel 1912 e segnata da un’adolescenza difficile e tormentata,
frequentò gli ambienti intellettuali della Capitale negli anni ’30 e ’40, ma si
rivelò letterariamente solo dopo la guerra. Nel 1941 aveva sposato Alberto
Moravia. Il suo percorso è segnato da una ricerca molto introversa e personale,
che tiene poco conto delle tendenze dominanti e del dibattito critico-letterario
contemporaneo. Guardò piuttosto alle grandi scrittrici europee contemporanee:
Virginia Woolf e Katherine Mansfield (della quale pubblicò un’antologia).
Se si mettono in successione le sue opere maggiori – i romanzi Menzogna e
sortilegio (1948), L’isola di Arturo (1957), La storia (1974), Aracoeli (1982) e i
racconti de Lo scialle andaluso (1963) – si può cominciare a capire come abbia
proceduto la sua ricerca. Morante parte da una specie di ricognizione articolata e
profonda sulle condizioni della «verità» nel dire e nel fare (che è già al di là di
ogni neorealismo); si sofferma sulla formazione di un’esistenza isolata e

singolare; collega un destino individuale, fatto di penuria e sofferenza, a quello
collettivo degli uomini; e torna (e conclude) in maniera ancor piú disperata su un
universo famigliare simile a quello di partenza. Il veicolo di questo lungo (e
circolare) percorso è uno stile denso e avvolgente, che allude e allontana al
tempo stesso, lasciando il lettore in attesa di un passaggio successivo, che non
sempre arriva.
Ostacolata dalle ambizioni troppo vaste de La storia e dal magma talvolta
indistricabile di Aracoeli, Morante raggiunge il suo risultato piú alto e poetico ne
L’isola d’Arturo, in cui l’universo immaginativo dell’autrice è già tutto
compiutamente presente. Non voglio dire che poi essa non abbia fatto nulla di
nuovo; ma lí c’è già tutto l’essenziale, e fresco, vivo, fantastico, come in una
illuminazione di primavera.
Il fatto è che la scrittura della Morante è altamente metaforica. Nessun altro
scrittore italiano contemporaneo è dotato di una capacità tanto sorprendente di
stendere sulle storie e sui caratteri dei personaggi questa rete di immagini
allusive e di concrete simbolizzazioni. L’isola di Arturo – mi rendo conto che è
persino ovvio rilevarlo – è una metafora della vita. Ma questa metafora – si fa
per dire – non è una Grande Metafora, una simbolizzazione di dimensioni
ideologicamente ambiziose; è, invece, un insieme discreto di metafore, una rete
di metafore, un labirinto di metafore, non sempre collegate esplicitamente da una
volontà superiore, ma piuttosto affidate, al contrario, alla casualità un po’
entusiasmante e un po’ disperante, a seconda dei casi, delle coincidenze
dell’imprevisto.
Il «luogo» del romanzo è, per l’appunto, un’isola, Procida: spazio circoscritto,
anzi recluso dal mondo; dove l’avventura del protagonista, prima bambino e poi
adolescente, ha modo di svolgersi senza intoppi storici, relazionali, in una sua
purezza mitica e naturale insieme. Non a caso, l’isola è sovrastata dalla mole
cupa del penitenziario, simbolo della reclusione; e circondata dal fremito senza
confini e senza soste del mare, simbolo di una libertà, che però è anche partenza,
distacco, privazione (il padre che lascia periodicamente l’isola, per i suoi
misteriosi ma in realtà squallidi viaggi in terraferma).
Questi frammenti di fiaba (si rammenti che la Morante ha scritto anche
deliziosi libri per bambini) si compongono in un «teatro mitico», in una
«fantasia», in una alata immaginazione che rinuncia volutamente a ogni pretesa
di verosimiglianza narrativa per immergersi in una dimensione del racconto, in
cui sembra davvero di udire «lo scorrere presente dei minuti, attraverso le
distanze favolose del tempo, come un grande respiro calmo», che è poi quello

della natura, del mare. Non a caso, l’ingresso del protagonista nell’età adulta,
mentre segna il suo distacco dal padre, dalla Maternità, dalla matrigna e
dall’Amore, comporta al tempo stesso l’uscita dall’isola, la fine del regno
incantato chiuso in un cerchio dal mare e concluso dalla sua impossibilità a
svilupparsi in «storia». Prova ne sia che, quando la «storia» di Arturo davvero
comincia, l’isola è scomparsa all’orizzonte e il romanzo s’interrompe.
9.8.2. Leonardo Sciascia. Nato a Racalmuto (Agrigento) nel 1921, morto a
Palermo nel 1989, Sciascia ha dedicato alla sua terra i primi libri di racconti, Le
parrocchie di Regalpetra (1956) e Gli zii di Sicilia (1958): vividi e spiritosi.
Di formazione illuministica, anzi, volterriana (uno dei suoi libri, non dei piú
felici, s’intitola Candido ovvero un sogno fatto in Sicilia, 1977), s’impegna da
un certo momento in poi a scoprire meccanismi e segreti del potere in Sicilia
(con particolare riferimento al fenomeno mafioso), e da lí, con esplorazione
paziente e talvolta provocatoria, quelli funzionanti nell’Italia democristianosocialista degli anni ’70 e ’80. Ai primi sono dedicati i romanzi Il giorno della
civetta (1961) e A ciascuno il suo (1966); ai secondi, Il contesto (1971) e Todo
modo (1974); Sciascia ritornerà su questi argomenti in un libro dedicato alla
ricostruzione del rapimento e dell’assassinio di Aldo Moro, L’affaire Moro,
1978.
Sciascia adotta il meccanismo del «romanzo giallo» e lo mette al servizio del
suo intento, che è di denuncia civile e di costume. Lo stile è preciso, essenziale,
efficace. La lunga frequentazione e il quasi culto di Sciascia nei confronti di
Pirandello lasciano le loro tracce nelle giunture narrative fondamentali, dove si
sente risuonare l’eco della problematicità critica del grande predecessore, fusa
però perfettamente con le incertezze naturali di una situazione, come quella
siciliana, in cui è sempre difficile distinguere il falso dalla verità, la finzione
dalla realtà. In questo gioco lo scrittore è maestro (persino con una punta
eccessiva di bravura).

9.8.3. Natalia Ginzburg. Natalia Ginzburg (1916-91), nata Levi, ha
conservato sempre il nome del primo marito, l’einaudiano Leone, ucciso a Roma
nelle carceri fasciste di Regina Coeli nel 1944. Legatissima all’ambiente torinese
di provenienza e alla casa editrice Einaudi, ha tuttavia vissuto a lungo a Roma.
Il mondo della Ginzburg è quello degli affetti famigliari, della memoria e
delle buone abitudini borghesi: quelle che, qualora le si rispetti, possono dar
luogo anche ad atteggiamenti eroici, ma senza darlo troppo a vedere (perché
anche la «discrezione», la riserva, il bon ton, fanno parte di questo universo
intellettuale e morale). Non a caso un libro suo di saggi e divagazioni di quegli
anni s’intitolava Le piccole virtú (1962).
Ginzburg ha scritto bei libri, anche piú duri e ostinati di quanto comunemente
non si dica (È stato cosí, 1947; Valentino, 1963). Il piú riuscito di tutti – e anche
quello cui la sua fama resta piú legata – è senza dubbio Lessico famigliare
(1963). Il titolo vuol dire: la «lingua parlata» in una determinata famiglia, la sua
(e alla particolare natura di questa lingua sono dedicate nel libro pagine
estremamente gustose). Però, componendo insieme le varie frasi che
costituiscono tale lingua, si arriva a ricostruire una vera «sintassi», e se si studia
con attenzione questa «sintassi», risulta che essa coincide, è, una vera e propria
«storia famigliare»: «storia famigliare», però, di cui finiscono per essere parte
non solo la scrittrice e i componenti del suo nucleo parentale, ma anche gli amici
(talvolta assai rilevanti), i semplici conoscenti, le donne di servizio: tutti
chiamati affettuosamente con il nome che ebbero o hanno nella realtà, perché –
scrive la Ginzburg – «sentendo io, nello scrivere questo libro, una cosí profonda
intolleranza per ogni invenzione, non ho potuto cambiare i nomi veri che mi
sono apparsi indissociabili dalle persone vere». E poiché queste persone vere
(come abbiamo accennato) portano non di rado nomi famosi, il libro della
Ginzburg finisce per allargarsi, per cenni rapidi e affettuosi, alla ricostruzione di
un intero ambiente: quello della buona intellettualità piemontese fra le due
guerre, culturalmente vivacissima, dignitosa e seria sul piano morale, antifascista
piú per naturale vocazione che per convinzione.
Il «piccolo tocco» di cui è capace Ginzburg è inimitabile. Un’osservazione
apparentemente minore dietro l’altra, e via: alla fine il quadro non potrebbe
essere piú ricco e variato e delizioso.
9.8.4. Alberto Arbasino. Di Alberto Arbasino (1930), di Voghera, in realtà
perfettamente lombardo, si potrebbe dire che la sua ricerca muova da esigenze

non molto diverse da quelle della neoavanguardia ma approdi a dimensioni
narrative (al contrario) di grande estensione e di formidabili capacità
affabulatorie. Il temperamento dello scrittore, arguto e pungente, ravviva quella
prosa, innestandovi le esperienze del suo saggismo intelligente e dissacratore
(Fantasmi italiani, 1977; Un paese senza, 1980).
Nell’ampio arco dei riferimenti genetici possibili, non c’è dubbio che ad
Arbasino piacerebbe essere collocato nelle vicinanze dell’«ingegnere de
letteratura», Carlo Emilio Gadda (recentemente, per ricordarlo, ha pubblicato un
libretto il cui titolo è una variante, significativa sul piano del costume,
dell’appellativo piú noto: L’ingegnere in blu, 2008). La «lombardesità», il gusto
per il gioco linguistico e per il pastiche, il ritorno ciclico sulle proprie opere per
modificarle e integrarle, in una specie di infinito work in progress, sono comuni.
Arbasino propende – diversamente da Gadda – piú che per la costruzione
romanzesca, per una colossale affabulazione tutto-inglobante, una gigantesca
«chiacchiera», in cui la realtà non compare se non sotto forma di detriti, residui,
tracce sconnesse e sommesse.
Le sue due opere narrative piú importanti sono L’Anonimo lombardo (1959)
e, soprattutto, Fratelli d’Italia (secondo P. Mauri, il progetto del libro nasce
negli anni ’50, vede la luce nel 1963 ed è riscritto e ampliato due volte, nel 1976
e nel 1993).
Se L’Anonimo lombardo è un tipico «romanzo saggio», Fratelli d’Italia
«racconta un viaggio nell’Italia dei primi anni Sessanta ed è costruito, in parte,
come un romanzo picaresco d’altri tempi, nel senso che lo spostamento
determina l’avanzamento dell’azione, ma tutto è assolutamente piú importante
della trama». Tutto? Che vuol dire tutto? Vuol dire la «volontà dell’autore di
aprire la pagina a un flusso non calcolabile di eventi, citazioni, allusioni, parodie,
deviazioni, che formano una stratificazione cospicua e spesso inestricabile» (P.
Mauri).
È chiaro che, in presenza di una «materia» del genere, decisivo è lo «stile» o,
per dirla con il simpatizzante Eco, «il modo di formare come impegno sulla
realtà» (cfr. supra, cap. V , par. 6.1.). Il «modo di formare» di Arbasino consiste
nel costruire un universo di strati apparentemente sovrapposti, ognuno dei quali,
però, affonda in quello precedente e dà vita a quello successivo. La bravura dello
scrittore consiste nel far intravedere al lettore i nessi costruttivi, e al tempo stesso
nel nasconderli: è una metafora vivente di un punto di vista (italiano?), in cui le
cose ci sono sempre, e sempre non ci sono. E in questo – come giustamente fa

notare P. Mauri – agisce anche la componente etico-civile della posizione
arbasiniana.
9.8.5. Il «romanzo-magma». La trattazione di Fratelli d’Italia di Alberto
Arbasino fa da ponte – per le intrinseche caratteristiche di quell’opera –
all’ennesima versione del romanzo, che l’«officina» italiana di quegli anni riesce
a sfornare: il cosiddetto «romanzo-magma». Siamo di fronte a una
estremizzazione delle ragioni che avevano presieduto alla rottura degli equilibri
neorealistici o, semplicemente, realistici.
Tale tendenza, infatti, consiste nella completa distruzione della struttura e del
tessuto romanzeschi tradizionali, e nell’esibizione di una massiccia, corposa,
realtà umana e storica, che non si può piú organizzare secondo determinate
gerarchie, ma va presentata, come dire, d’un colpo solo nella sua complessissima
e indistricabile interezza. Banalmente si potrebbe osservare che la forma, in cui
si riversa questo bisogno di «riprodurre», nella maniera piú diretta e autentica, il
magma indistinto e illimitato del reale, è un romanzo che cresce
dimensionalmente su se stesso in maniera mostruosa e al tempo stesso presenta
un unico, gigantesco e indiviso corpo.
Al romanzo-magma, ad esempio, Paolo Volponi arriva seguendo lo spontaneo
svolgimento della propria ricerca e della propria poetica: il continuum
affabulatorio di Memoriale (1962) e della Macchina mondiale (1965), ancorato
anche mimeticamente alle condizioni psichiche anormali dei loro protagonisti,
sfocia nel colossale delirio di Corporale (1974) – cinquecento pagine ininterrotte
– il quale, già nel titolo, felicissimo, dichiara d’esser nato come tentativo di
descrivere l’illimitata unità del corpo umano in tutti i suoi attributi e
specificazioni e al tempo stesso le potenziali diversità che esso sempre contiene
(il protagonista Gerolamo Aspri si sdoppia sia nell’amico Overath sia
nell’avventuriero Joaquín Murieta).
Monumentale – ma soprattutto dal punto di vista delle dimensioni – Horcynus
Orca (1975) di Stefano D’Arrigo (1257 pagine ininterrotte) sviluppa una storia
di poche battute realistiche – il ritorno di un marinaio reduce dalla guerra a casa
nel settembre 1943, l’autunno della sconfitta, nello spazio di terra e di mare che
sta fra la Calabria e la Sicilia – in uno smisurato affresco di voci, cose, persone,
luoghi, animali e cieli, tutti stretti fra loro come se fossero legati da una illimitata
parentela ancestrale.
Chi scrive è dell’opinione che il tipo di romanzo magmatico annoveri in Italia

una serie di grandiosi tentativi falliti. Quel che risulta vitale è l’insieme di
bisogni che si cela dietro questi tentativi. Però, il bisogno, e le intuizioni
consistenti nel volerlo comunque rendere, non bastano: ciò che manca, a me
pare, è la ricostruzione, su questa base, di un nuovo sistema di regole, elaborate
autonomamente a partire da quel bisogno e da quelle intuizioni, diverse dunque
da quelle tradizionali, presenti tuttavia nella ristrutturazione del magma, che
sarebbe la vera, grande novità, tematica ed epistemologica, di questa direzione di
ricerca (anche l’Ulisse di Joyce è in un certo senso un «romanzo-magma», ma
come altrimenti costruito e dominato!)
Chi ha seguito il mio ragionamento fino adesso, può forse capire meglio la
conclusione a cui sto arrivando. Il romanzo in cui queste nuove tensioni si
manifestano in forma piú alta e compiuta è Nel buio della notte di Alba de
Céspedes (scritto in francese e apparso in quella lingua nel 1973 con il titolo
Sans autre lieu que la nuit, tradotto dalla stessa autrice in italiano e apparso in
Italia nel 1976).
Nel «buio di quella notte», Parigi, la metropoli, appare divisa in mille storie,
distribuite a loro volta in mille livelli sociali diversi e in una moltitudine di
vicende individuali, ognuna delle quali, a sua volta, potrebbe trovare riferimento
in una qualche storia collettiva (l’osmosi, perfetta proprio in quanto non
dichiarata, fra individuale e collettivo, costituisce uno dei punti di forza
dell’opera). Sparito del tutto il «protagonista», sostituito da una miriade di
personaggi, ognuno dei quali vi assume un paritetico ruolo protagonistico,
sparita del tutto la «storia», alla quale subentrano le tante storie individuali, o
intrecciate fra loro oppure completamente diverse e autonome, come una miriade
di atomi nel buio – la narrazione tuttavia procede dentro un’architettura
rigorosamente, anzi ferreamente costruita, frutto di una sorveglianza stilistica e
di un’autocoscienza letteraria da parte dell’autrice davvero straordinarie.
E qui, evidentemente, un discorso si chiude: perché «andare oltre» non
sarebbe possibile.
10. I grandi giornalisti.
Un capitolo a sé nella storia della narrativa novecentesca italiana sarebbe
quello rappresentato dai rapporti con la prosa giornalistica. Non è difficile infatti
capire che, in un mondo in cui l’informazione, a lungo solo stampata, ha svolto
un ruolo cosí importante e cosí pervasivo, essa non avrebbe potuto non
influenzare con i modi che le sono piú propri – immediatezza, essenzialità,

rapporti piú diretti con il parlato – le forme del racconto (se qualcosa non mi
sfugge, mi pare che invece il tema sia stato criticamente poco trattato).
È vero anche il viceversa. Grandi giornalisti hanno sempre piú spesso tentato
la strada della narrativa, utilizzando spesso i ferri del proprio mestiere: per
esempio, l’inchiesta oppure i resoconti di avventura e di viaggio (ma in altri casi
collocandosi del tutto liberamente all’interno del genere narrativo). Da questo
punto di vista è giusto cominciare ricordando i due Barzini, padre e figlio, Luigi
(1874-1947) e Luigi jr (1908-84), autori il primo di un leggendario La metà del
mondo vista da un’automobile. Da Pekino a Parigi in sessanta giorni (1908,
titolo che non a caso riprende quello di un fortunato romanzo di Jules Verne),
l’altro di esemplari corrispondenze dall’estero come Gli americani sono soli al
mondo (1952) e Mosca Mosca (1960).
È però solo con la seconda guerra mondiale, e soprattutto con il secondo
dopoguerra, che diventa possibile tracciare una storia precisa e inequivocabile di
questo nuovo «genere». All’origine di questa piú matura fase io metterei
senz’altro il pratese Curzio Malaparte, non a caso anche lui autore di un libroinchiesta-documento-denuncia come La rivolta dei santi maledetti (cfr. supra,
cap. II , par. 16.2.5.), il quale fra le due guerre era stato redattore e inviato del
«Mondo», del «Corriere della Sera», del «Mattino», e direttore della «Stampa»
(dal ’29 al ’31). Kaputt (1944) e La pelle (1950), definiti sovente «romanzi»,
sono in realtà due convulsi, agitati ed estremi resoconti della sconfitta, della
morte e della dissoluzione – dell’Europa travolta dalle distruzioni e dai massacri,
nel primo caso, e della Napoli, violentata dai bombardamenti e dalle
occupazioni, nel secondo. La prosa malapartiana, gonfia di umori toscani nel suo
fondo (dello stesso autore: Maledetti toscani, 1956), rivela nei suoi eccessi e
nelle sue quasi espressionistiche forzature un gusto giornalistico autentico per le
situazioni eccezionali e abnormi.
Toscano anche lui, ma di Fucecchio, era Indro Montanelli (1909-2001),
segnato dalla partecipazione a quella tipica esperienza giovanile fascista che fu
«L’Universale» di Berto Ricci (cfr. supra, cap. III , par. 20.). Giornalista e inviato
speciale del «Corriere della Sera» per decenni, se ne stancò per fondare nel 1974
il «Giornale nuovo», da cui si allontanò per gravi contrasti con il proprietario,
l’imprenditore Silvio Berlusconi, dando vita a un nuovo quotidiano, «La Voce».
Espressione a lungo di una posizione tipicamente borghese e conservatrice, e
fieramente anticomunista, difese fino alla fine questa sua autonoma scelta
intellettuale, opponendosi alla sua (fin troppo facile, per altri) degradazione
mercantile e affaristica. Nei suoi libri di «racconto» e di testimonianza (ricordo

Gente qualunque, 1942, e Qui non riposano, 1945), e nel vero e proprio
romanzo d’invenzione Il generale Della Rovere (1959), esibisce una penna acuta
ed essenziale, non di rado (come gli accadeva anche da giornalista) intrisa di
umori polemici e satirici.
Esponente a pieno titolo della «giovane aristocrazia resistenziale» dei
Calvino, dei Meneghello, dei Fenoglio, Giorgio Bocca (Cuneo, 1920) è stato
comandante partigiano nelle valli della sua terra. Giornalista del «Giorno» e poi,
fin dalla fondazione, de «la Repubblica», ha scritto libri di inchiesta (Il caso 7
aprile, 1980; Noi terroristi, 1985), di storia (Palmiro Togliatti, 1973) e di
rievocazione resistenziale (Partigiani della montagna, 1945; Le mie montagne.
Gli anni della neve e del fuoco, 2006). Bocca scrive secco e freddo, perché la
forte passione civile, che ne caratterizza irrimediabilmente la personalità, scorre
in profondità, come un torrente di montagna roco ma continuo, a cui alla fine è
impossibile non prestare ascolto.
Eugenio Scalfari (Civitavecchia, 1924), oltre che un grande giornalista, è
stato anche un creatore di importanti testate giornalistiche: fin dalla fondazione
(1955) è stato presente nel settimanale «L’Espresso», di cui ha tenuto la
direzione fra il 1963 e il 1968, e nel 1976 ha fondato il quotidiano «la
Repubblica», che ha diretto fino al 1996. Commentatore politico ed economico
di prim’ordine, su posizioni liberaldemocratiche molto avanzate, ha scritto libri
di economia e di politica, ma anche una ricostruzione fantasiosa e brillante dei
suoi anni di formazione e di maturità con La sera andavamo in via Veneto.
Storia di un gruppo dal «Mondo» alla «Repubblica» (1986), un romanzo
allegorico imperniato sulle vicende di una grande famiglia capitalistica italiana,
La ruga sulla fronte (2001) e, piú recentemente, un’affascinante ricostruzione
autobiografica della storia italiana degli ultimi sessant’anni, L’uomo che non
credeva in Dio (2008), in cui cronaca e riflessione filosofica sapientemente si
fondono. Eugenio Scalfari è un caso abbastanza raro nel panorama italiano di
alta coscienza civile intrecciata a una forte dimensione intellettuale e
immaginativa.
Nelle generazioni piú giovani scrivono benissimo i corrispondenti della
«Repubblica» dagli Stati Uniti, Mario Calabresi (Milano, 1970), autore di un
libro forte e dolente sulla storia della sua famiglia, Spingendo la notte piú in là.
Storia della mia famiglia e di altre vittime del terrorismo (2007), e dalla Gran
Bretagna, Enrico Franceschini (Bologna, 1956), autore di un libro intenso e
malinconico, ma anche allegro e divertente, come Avevo vent’anni (2007),

«storia di un collettivo studentesco» (bolognese) fra il 1977 e il 2007. Gian
Antonio Stella (Asolo, 1953) stila le sue inchieste, brillanti e penetranti, sul
«Corriere della Sera» con un autentico talento narrativo, di cui ha dato prova, fra
l’altro, anche nel romanzo Il maestro magro (2005). E Giuseppe D’Avanzo
(Napoli, 1953), su «la Repubblica», pubblica i suoi «atti di accusa» contro il
potere corrotto in tutte le sue forme, con un ritmo appassionante, che i piú
eminenti «giallisti» dovrebbero invidiargli.
11. L’«antica poesia».
Il titolo di questo paragrafo vuol dire, né piú né meno, che, accanto alle
rotture linguistico-stilistiche della neoavanguardia, sopravvivono, anzi
fioriscono, negli anni ’60-’80, anche manifestazioni poetiche d’altissimo livello
piú legate alla tradizione. Il mio giudizio sarebbe questo: alla conclusione degli
anni ’50 s’attenua il trauma prodotto dal conflitto «ermetismo-impegno». Si
attenua però al tempo stesso l’ambizione egemonica dell’«impegno»: e la Poesia
– anche quella con la P maiuscola – torna a circolare ampiamente senza, quasi,
doversene vergognare. Si ripresentano, con riacquistata autorevolezza, poeti
delle generazioni precedenti; e se ne manifestano altri, delle generazioni piú
giovani, che scelgono di mettersi sulle loro orme.
Le date parlano chiaro. Nel 1983 compaiono Tutte le poesie di Giorgio
Caproni (1912-90), sintesi di una luminosa carriera; nel 1984 La camera da letto
di Attilio Bertolucci (1911-2000); il volume di saggi e di confessioni poetiche
Discorso naturale di Mario Luzi (cfr. supra, cap. IV , par. 11.); Paesaggio con
serpente (Poesie 1973-1983), di Franco Fortini (cfr. supra, cap. IV , par. 11.).
Il gioco delle «generazioni» riserva talvolta degli strani scherzi. Infatti, i testi
in questione – oltre ad essere tra i piú piacevoli e profondi del Novecento poetico
italiano – hanno in comune qualcos’altro di importante, che è, piú o meno, l’età
dei loro autori, raccolta in un fazzoletto sorprendentemente ristretto di anni:
Bertolucci, infatti, è del 1911, Caproni del ’12, Luzi del ’14, Fortini del ’17. Mi
scuso della saccenteria anagrafica. Avrei potuto dire, piú semplicemente, che
siamo di fronte alla generazione poetica italiana degli anni ’10; ossia, a quel
gruppo di letterati e di poeti che si è formato e ha cominciato a produrre nella
seconda metà degli anni ’30, anche lí in un fazzoletto di anni, tra fascismo
imperante e minacce di guerra, direttamente all’ombra dei miti letterari
dell’ermetismo e dell’«autonomia ed eteronomia dell’arte» (cfr. supra, cap. III ,

par. 14.1.4.). Ne avrebbe fatto parte di pieno diritto Vittorio Sereni (nato nel
’13), se ci fosse stato ancora.
E, per raggiungere qualche altra carta a credito del nostro discorso, ai libri già
citati andrebbe risolutamente annesso Tutte le poesie di Carlo Betocchi (18991986), uscito anch’esso nel 1984, con un’eccellente introduzione di Luigi
Baldacci, in quanto, sebbene Betocchi sia d’una generazione piú anziana (nato
nel 1899), la persistenza della sua poesia non è di qualità diversa da quella di
Sereni, Luzi, Fortini, Caproni, Bertolucci: fa parte della corrente dello stesso
fiume.
E, per essere piú completi ancora, dovremmo aggiungere all’elenco
quell’appartato e dolente Sandro Penna (1906-77), anche lui, piú o meno, di quel
gruppo generazionale, che pubblica Tutte le poesie nel 1970, facendo capire a
chi non l’avesse capito prima quale fosse stato il debito, tematico e stilistico, del
giovane Pasolini nei suoi confronti (poeta di grande intensità: forse, accanto a
Saba e Caproni, uno dei piú alti della sua «specie»).
Di questo affollarsi di «antiche voci» intorno alla «crisi del moderno» –
questa mi sembra la strana, interessante «situazione» – un aspetto colpisce (oltre
alla felice longevità creativa di questi autori).
Essi stanno tutti, piú o meno, sul versante del sublime. In alcuni ciò si
manifesta piú esplicitamente (e in altri, di piú in certi momenti, in altri meno). In
altri ancora il linguaggio può anche esser quello del quotidiano: è il caso, ad
esempio, di Caproni. Ma anche quando c’è il quotidiano, è un quotidiano nobile,
da gran signori, siccome c’è un atteggiamento lirico (lirico, sí, alla maniera del
Petrarca) potentissimo a filtrarlo, a ricavarne raffinate essenze. Oppure è un
linguaggio che non s’apparta, che va in-contro alla Storia: è il caso, ad esempio,
di Fortini. Ma, appunto, in-contro a una storia, che però, anche quando è Grande
Storia, è storia di destini umani, è rivelazione di un senso nascosto nella fatica e
nel lavoro dell’uomo...
Questo concetto alto della poesia (usiamo intenzionalmente le parole piú
esposte: questa idea, cioè, che la voce poetica dica cose che nessun’altra voce
umana può dire, e le dica piú altamente), questi nostri poeti l’hanno portato da
quel lontano punto iniziale fino a noi, come in un vagone piombato, in mezzo al
deserto delle sperimentazioni, o alle ortiche delle ideologie, o alle seduzioni
massmediologiche dei festival. E in questo sono stati aiutati (tutti, io credo) da
un po’ di fede e da un po’ di religione: poiché – effettivamente – non si può

credere senza essere un po’ religiosi. Una «religione della poesia», naturalmente,
in articulo mortis: un vero e proprio miracolo.
A questa eletta schiera s’aggiungono nel tempo presente altri nomi.
Di altissimo livello le poesie di Passo d’addio (1956) e le prose aforistiche di
Fiaba e mistero (1962) di Cristina Campo (1923-77). Tutta concentrata nel
rendere l’espressione di determinate situazioni esistenziali – descrittiva, si
potrebbe dire, ma al tempo stesso fantastica, aerea – Maria Luisa Spaziani
(1924), in Utilità della memoria (1966) e in Geometria del disordine (1981).
È stato notato (M. Cucchi) che il 1965 è per la poesia italiana un anno
specialissimo. Vi appaiono, infatti, Gli strumenti umani di Vittorio Sereni (cfr.
supra, cap. IV , par. 11.), Dentro la sostanza di Nelo Risi (1920) e La vita in versi
di Giovanni Giudici (1924). Con Giudici rientra in gioco un’affabulazione
discorsiva intensa, centrata sui casi dell’esistenza quotidiana contemporanea,
quasi un «diario in pubblico» composto con sapienza ritmica fuori dal comune
(«Voglio mostrarti un giorno com’era | la sua scrittura. Si appartava di là | il
foglio su un qualcosa | di liscio con la mano sinistra sul bordo | superiore a
tenerlo ben fermo»).
Un caso a parte è Andrea Zanzotto (1921), della provincia di Treviso (alla
quale è rimasto legato nel corso di tutta la vita). «Già nelle raccolte degli anni
Cinquanta, da Dietro il paesaggio (1951) a Elegia e altri versi (1954) a Vocativo
(1957) risulta lampante nella poesia di Andrea Zanzotto la tendenza a
considerare il linguaggio una dimensione affatto autonoma rispetto alla realtà, e
al tempo stesso davvero “totale”» (S. Giovanardi). Questa tendenza si accentua,
fino a sboccare in una nuova, del tutto inedita, forma di «sublime» nelle raccolte
poetiche successive piú importanti, IX Ecloghe (1962) e Il Galateo in bosco
(1978). Il lavorio linguistico, dunque, costituisce per lui al tempo stesso «forma
della rappresentazione» e «identità del rappresentato», in un’ambiguità
indistricabile di soggetto, iper-soggetto e oggetto. «Insomma, un immenso e
caotico “doppio” linguistico dell’infinito accumulo di detriti organici e
inorganici, fisici e psichici, botanici e testuali, di cui è composto un Bosco privo
ormai di qualunque Galateo, che assomma su di sé tumefazioni, necrosi, scorie
sanguinose e putrescenti» (F. Marcoaldi).
12. Poesia in dialetto.

In una fase in cui con il dialetto intrattengono rapporti cosí stretti autori della
statura di Carlo Emilio Gadda e di Pier Paolo Pasolini (e, potremmo aggiungere
in stretta continuità con il discorso precedente, Andrea Zanzotto), non ci sarebbe
bisogno di molto altro per giustificarne la vivace presenza in quasi tutte le
regioni italiane. Se mai, si potrebbe tranquillamente osservare che i poeti
dialettali italiani di questa fase e di questa natura sarebbero potuti
tranquillamente entrare nella lista degli «antichi poeti», che abbiamo testé stilata:
tanta è la loro raffinatezza e la loro consapevolezza linguistica.
Cominciamo con la cosiddetta «scuola di Sant’Arcangelo di Romagna»
(paese della provincia di Forlí) di cui fanno liberamente parte, fra gli altri,
Tonino Guerra (1920) e Raffaello Baldini (1924-2005).
Guerra, notissimo sceneggiatore cinematografico, usa il dialetto come la
chiave per recuperare un mondo antico, perduto, fatto di oggetti, povere cose,
arnesi, memorie. L’aspro dialetto romagnolo è da lui piegato a movenze d’una
gentilezza infinita:
Al ródi mi carétt
al s’è farmè,
al péppi ad tèra còta
al s’è brusé la sàira
a fè la vèggia tra i paièr;
i méur i è vécc
al crépi al vén d’in zò
comè di fólmin.
E’ ciód dla meridièna
l’è caschè.
[Le ruote dei carri si sono fermate, alla sera le pipe di cotto si sono spente durante la veglia
tra i pagliai, i muri sono vecchi le crepe scendono come fulmini. Il chiodo della meridiana è
cascato].

Il titolo del componimento – per intenderne meglio lo spirito – è La féin de
mònd [La fine del mondo]: che può essere un forte temporale; però, anche
l’inizio del giudizio universale. Fra le raccolte poetiche di Guerra: I bu (1972); Il
miele (1981); Il viaggio (1986).
Baldini (È solitèri, 1976; Furistír, 1988; Ad nòta, 1995) è invece un narratore,
che però racconta storie lunatiche, a metà fra il sonno e la veglia, fra la

rievocazione di folli imprese giovanili e le allucinazioni notturne (I nóttal).
A un tiro di schioppo da Sant’Arcangelo di Romagna c’è Castiglione di
Cervia, sulla costa adriatica, dove Tolmino Baldassari (1927) ha scritto poesie
nella lingua della sua terra, nelle quali è piú facile riconoscere la presenza dei
simbolisti francesi che degli altri dialettali italiani contemporanei. Poesie brevi,
su un’impressione concentrata e solitaria, ma viva (La níva. Poesie 1974-1981,
1982).
Prima di lasciare la terra emiliano-romagnola mi preme ricordare che ha
scritto versi in dialetto di singolare forza espressiva anche Cesare Zavattini
(Stricarm’ in d’na parola, 1973 [Stringermi in una parola]); come del resto in
trevigiano – lo abbiamo già accennato – Andrea Zanzotto, Filò e altre poesie,
1981: come si vede il «bilinguismo» arriva fino a noi, e nelle aree piú colte.
A Milano l’immigrato Franco Loi (1930) ha ripreso in pieno la tradizione
tessiana (cfr. supra, cap. III , par. 18.) però sottoproletarizzandola e mescolandola
con apporti linguistici i piú diversi (Stròlegh, 1975; L’aria, 1981). Loi sembra un
poeta di forza istintiva naturale e invece è coltivatissimo: i suoi componimenti
sono come creature alate da cui, dall’alto, osservare il mondo:
Fradèj,
da un camiun in piassa stravaccâ,
sí là, che fí pagüra e fí vergogna,
sí là, in due par morta la citâ.
(da Stròlegh).
[Fratelli, da un camion in piazza scaraventati, siete là che fate paura e fate vergogna, siete
là dove sembra morta la città].

Albino Pierro (1916-95), di Tursi, in provincia di Matera, è arrivato al dialetto
tardi, dopo una lunga esperienza di poesia in lingua. Il dialetto lucano, che egli
adotta, è particolarmente conservativo, anche rispetto a tutte le altre parlate
dell’area romanza. Pierro lo usa come lo strumento ideale – una «lingua della
mente», una specie di «provenzale» recuperato a casa propria (un po’ sulla scia
dell’esperimento friulano di Pasolini) – per ridar vita a una dimensione arcaica
dell’esistenza, altrimenti perduta:
Ci su’ tante billizze,
a Metaponte,
ca s’abbràzzene mute suttaterre.

ca s’abbràzzene mute suttaterre.

Di tutte sti cose antiche
lle sèntese u rispire,

come quanne a lu scure
t’appòggese cc’ ’a ricchie
a na singhe di mure.
(da Metaponte, 1966).
[Ci sono tante bellezze, a Metaponto, che si abbracciano mute sottoterra. Di tutte queste
cose antiche lo senti il respiro, come quando al buio ti appoggi con l’orecchio a una fessura di
un muro].

Altro poeta in dialetto colto, anzi coltissimo, è Franco Scataglini (1930-94),
da Ancona. Il suo dialetto marchigiano – del resto non molto distante
dall’italiano –, si compone in sonore, rapide filastrocche, che colgono un grumo
di sensazioni, un istante di attenzione cerebrale, poi subito disperso nel nulla
(Rimario agontano [1968-1986], 1987).
13. Critica e teoria letteraria.
Il periodo che stiamo studiando – e in modo particolare quello compreso tra la
fine degli anni ’50 e la metà degli anni ’70 – non si potrebbe intendere, se non si
tenesse presente il sommovimento provocato nell’ambito delle idee e metodi di
critica e teoria letteraria dalla vera e propria invasione di novità straniere, in
particolare francesi e russo-slave. L’ondata supera e travolge quel tanto che
autonomamente restava della tradizione desanctisiano-crocio-gramsciana e
lukácsiana nelle nostre lettere e costituisce una nuova situazione, una diversa
«mentalità» intellettuale, di cui, in qualche modo, non possono non tener conto
anche quelli che scrivono creativamente.
Molto schematicamente si potrebbe dire che le nuove tendenze si sforzano di
introdurre un orientamento scientifico anche nel campo dell’analisi letteraria e al
tempo stesso si rifanno al gigantesco mutamento delle «forme espressive»
intervenuto con l’avanguardia, l’astrattismo e l’informale (cfr. supra, cap. IV ,
par. 15.). La tendenza è molto vicina a quella che abbiamo evocato parlando a
suo tempo delle posizioni teoriche di Umberto Eco (cfr. supra, cap. V , par. 8.1.).
I «formalisti» russi e/o «strutturalisti» (Roman Jakobson e Michail
Michajlovič Bachtin; poi i baltici Jurij Michajlovič Lotman e Boris Andreevič
Uspenskij) tendono a riportare l’analisi letteraria (dominata secolarmente in
Europa o dall’estetica o dalla psicologia o dalla sociologia) alle sue fondamentali

strutture linguistiche (da qui una forte parentela con una nuova disciplina
nascente, la semiologia, che studia i «segni», in qualsiasi forma od organismo
essi si manifestino, dall’opera letteraria a quella artistica all’architettura a...
qualsiasi cosa si presenti come un «organismo di segni»).
In questa piú complessiva tendenza s’inserirono i contributi provenienti dalla
Francia, o direttamente riconducibili anch’essi all’ispirazione del formalismo
russo oppure piú liberamente orientati ad approfondire in altra maniera la
specificità o peculiarità inconfondibili dell’opera letteraria (si comincia allora a
parlare di «letterario» come della connotazione interna, peculiare, dell’«opera
letteraria»). Esercitarono una grande influenza sulla critica e teoria letteraria
italiana personalità come Roland Barthes (1915-1980; Il grado zero della
scrittura, 1953; Il piacere del testo, 1973); Maurice Blanchot (1907-2003;
L’infinito intrattenimento, 1969); Gérard Genette (1930; Figure, I, II, III, IV, V:
1966-2002).
Ma una grande importanza per questo settore degli studi italiani ebbe anche
un pensatore come Michel Foucault (1926-84), il quale, a partire da uno
straordinario complesso di competenze (psicologia, psicanalisi, semiologia,
linguistica, ecc.), ha investigato i rapporti esistenti, nel corso storico molto lungo
dell’intera civiltà occidentale, fra linguaggio e rappresentazione (Le Parole e le
cose. Un’archeologia delle scienze umane, 1966).
Questa vera e propria «mutazione genetica» – di natura fondamentalmente
«scientista» – ha prodotto in Italia effetti benefici, radendo alle basi i molti
(ormai sconnessi e abborracciati) edifici idealistici o para-idealistici, ma anche
qualcuno negativo, soprattutto nella pletora degli imitatori mediocri. Il piú
rilevante fra questi ultimi è stato la convinzione che l’opera letteraria sia un
«oggetto naturale», alla stregua di una pianta o di un minerale: e che dunque la
sua scientifica «scomposizione» (piú di rado, «ri-composizione») sia in grado di
coglierne la «verità» piú autentica.
In realtà, sembra assodato dalla ricostruzione storica – e speriamo di avervi
contribuito con la nostra fatica – che l’opera letteraria nasce dall’associazione
complessa di molti fattori, fra i quali l’identità autoriale svolge un ruolo di
primaria importanza (invece il formalismo e lo strutturalismo tendono a
considerarla come un oggetto compiuto in sé, quasi un neonato senza padri né
madri: e perciò, come abbiamo detto, possono trattarlo alla stregua di un
organismo naturale). La relazione fra soggetto e oggetto conferisce una diversa
natura allo specifico di cui ci stiamo occupando. E questo conferisce anche

all’analisi critico-storica una sua peculiarità ermeneutica, non riducibile al puro
gioco dei meccanismi testuali residuali e visibili. Qualche volta in questo campo
l’«invenzione» scorge nessi decisivi, che la pura «analisi» non riesce a cogliere
(detto en passant, anche il «trattamento dei testi», che sta alla base della nostra
sezione antologica, risponde a queste piú complesse esperienze).
Dentro l’universo critico-letterario italiano, accanto alle molte forme di
ricezione e approfondimento delle suggestioni provenienti dalle altre culture
europee, crescono anche alcune manifestazioni di pensiero piú autonome, sulle
quali attireremo ora l’attenzione.
13.1. La critica stilistica.
Si compone anch’essa di molti filoni, alcuni dei quali anch’essi di
provenienza straniera (Leo Spitzer, ad esempio). Ma vogliamo ora ricordare
soprattutto l’opera del filologo romanzo Gianfranco Contini (1912-90), che
abbiamo finora piú volte evocato come geniale interprete e sostenitore di autori
contemporanei come gli scapigliati, Montale, Gadda, Pizzuto, ecc.
Di critici notevoli la letteratura italiana del Novecento ne ha conosciuti
parecchi (Alfredo Gargiulo, Giuseppe De Robertis, Giacomo Debenedetti; piú
recentemente, l’intelligentissimo Cesare Garboli). Ma nessun altro ha costruito i
propri giudizi su un piedistallo cosí sicuro di certezze metodologiche e su un
arco cosí ampio di competenze (dai poeti del Duecento, presentati in una
formidabile raccolta di testi del 1960, a Dante, uno dei suoi autori preferiti, a
Petrarca, il cui Canzoniere gli ha dato modo di sperimentare le sue indagini
«variantistiche», all’Ariosto, di cui ha studiato «il modo di lavorare», ai
contemporanei, cui si è già accennato) (Esercizî di lettura sopra autori
contemporanei, 1939, edizione definitiva 1982; Varianti e altra linguistica,
1970).
Colpisce di Contini il gusto sicuro per la novità e, al tempo stesso, la capacità
di mettere in connessione l’analisi tecnica, di tipo dichiaratamente linguisticostilistico, con il giudizio di valore. Se qualche volta la passione gli fa velo (il
caso Pizzuto, ad esempio, o, in tutt’altro campo, a mio giudizio, l’attribuzione
del Fiore a Dante), in genere l’equilibrio del discorso critico-storico è assicurato.
Pare a me che la diffusione delle idee e proposte continiane nella critica
letteraria italiana, d’impianto il piú delle volte idealistico e storicistico, sia stata
positiva (semmai, dopo quella lezione è stato necessario recuperare il senso dello
svolgimento storico dei fenomeni, estraneo alla mentalità continiana, ma a

questo hanno pensato altri). Hanno proseguito lungo quella strada, con
inserimenti jakobsoniani e lotmanniani, Maria Corti (1915-2002; Il viaggio
testuale, 1978) e Cesare Segre (1928; I segni e la critica, 1969; Le strutture e il
tempo, 1974). Insieme hanno pubblicato la scelta-interpretazione I metodi attuali
della critica in Italia (1970), che a suo tempo sollevò vivaci e utili discussioni.
Dante Isella (1922-2007) ha trasferito nel campo delle edizioni critiche e testuali
– con particolare attenzione all’eredità lombarda – la lezione continiana (I
Lombardi in rivolta: da Carlo Maria Maggi a Carlo Emilio Gadda, 1984).
13.2. La critica psicanalitica.
Come si può capire dall’impianto della nostra esposizione, la critica letteraria
(nonché molto altro, ovviamente) esce in questa fase dalla monocromatica
situazione precedente, dominata dalle varie forme di storicismo, per apprendere
la lezione, sempre piú dilagante, delle cosiddette «scienze umane», adattandosi
sempre di piú ad ognuna delle diverse suggestioni, che queste le presentavano.
Una delle intersezioni piú rilevanti da questo punto di vista è stata quella fra
critica letteraria e psicanalisi.
È evidente che la scoperta freudiana dell’inconscio quale fonte generativa di
sentimenti, passioni, pulsioni, complessi, ecc., non poteva non attraversare un
campo come quello dell’interpretazione del testo letterario (per non parlare della
formidabile influenza che simile scoperta doveva produrre sulla creazione
artistica e letteraria stessa, da Joyce al surrealismo). Il fenomeno doveva poi
ulteriormente consolidarsi e moltiplicarsi in considerazione della varietà
d’indirizzi e di tendenze che la fenomenologia psicanalitica veniva via via
assumendo in Europa, da Jung a Lacan (per esprimerci molto sommariamente).
In Italia, a dir la verità, la fenomenologia psicanalitica attecchisce solo
parzialmente, forse a causa della prevalente tradizione formalistico-storicistica.
Tuttavia, almeno due personalità di grande rilievo in questo campo vanno
segnalate: quelle del francesista Francesco Orlando e dell’italianista Mario
Lavagetto.
Francesco Orlando (Palermo, 1934), studioso all’origine del grande teatro
classico francese, ha dato alle sue persuasioni una forma teorica alta (Per una
teoria freudiana della letteratura, 1973; Letteratura e psicanalisi: alla ricerca
dei modelli freudiani, in Letteratura italiana, IV. L’interpretazione, Einaudi,
1985), approdando piú recentemente alle motivazioni, di analisi e di studio,
formulate dallo psicanalista argentino Matte Blanco, il quale per primo avrebbe
descritto il funzionamento di una «bilogica» presente nell’individuo umano:

definendo «asimmetrica» (o «bivalente») la logica legittimata o scientifica,
«simmetrica» l’antilogica che viene dall’inconscio (I. Matte Blanco, The
Unconscious as Infinite Sets. An essay in Bilogic, 1975; trad. it. L’inconscio
come insiemi infiniti: saggio sulla bilogica, Einaudi, Torino 1981). Su queste
basi Orlando ha scritto un libro imponente e fastoso, in cui dà prova non solo
della sua vena interpretativa ispirata ai principî cui abbiamo fatto sommario
riferimento, ma anche di una sterminata erudizione filologica: Gli oggetti desueti
nelle immagini della letteratura. Rovine, reliquie, rarità, robaccia, luoghi
inabitati e tesori nascosti (1993; nuova edizione ampliata, 1994).
In Mario Lavagetto (Parma, 1939) il meccanismo del rapporto conscioinconscio, immaginario-letteratura, viene applicato con una piú fedele ed
esplicita adesione al metodo freudiano. Anche lui ha ragionato a questo
proposito di teoria letteraria: Freud, la letteratura e altro (1985). Belli i suoi
saggi sugli autori italiani del Novecento piú logicamente (diciamo cosí)
«psicanalizzabili»: La gallina di Saba (1974) e L’impiegato Schmitz e altri saggi
su Svevo (1975); ed esemplare dal punto di vista del metodo La cicatrice di
Montaigne. Sulla bugia in letteratura (1992).
13.3. La critica storica.
Il Novecento italiano ha visto la comparsa di molte storie letterarie, quasi
tutte di impostazione crocio-desanctisiana. La piú notevole fra esse resta il
Compendio di storia della letteratura italiana (3 voll., 1936-47; edizione
definitiva, 1989) di Natalino Sapegno (1901-90), di scuola torinese, gobettiano,
di gusto europeo (a differenza di molti altri, che ne hanno preceduto o seguito le
orme). La combinazione dei tre storicismi, di cui in quegli anni si componeva la
nostra tradizione critico-letteraria – quello desanctisiano, quello crociano e
quello gramsciano – viene dall’autore governata dall’alto di una sovrana
conoscenza dei testi (straordinari i capitoli su Dante, Manzoni, Leopardi).
Dalla medesima scuola torinese, e quasi coetaneo di Sapegno, e suo amico, fu
Carlo Dionisotti (1908-98), il quale avrebbe insegnato tutta la sua vita letteratura
italiana in Inghilterra.
Di formazione e tendenze filologiche ed erudite, in un’infinità di contributi ha
esplorato aspetti apparentemente minori della nostra letteratura, rivelatisi poi
illuminanti per coglierne snodi anche molto significativi e talvolta decisivi.
Nel 1967 ha pubblicato presso Einaudi il volume intitolato Geografia e storia
della letteratura italiana, che raccoglieva saggi scritti fra il 1946 e il ’66. Nel

saggio omonimo in esso compreso veniva avanzata la innovatrice proposta che,
negli studi di storia letteraria italiana, accanto al parametro diacronico fosse
introdotto quello geografico: ossia la rilevazione delle particolarità che lo
svolgimento storico della letteratura italiana aveva prodotto in ragione delle
diverse aree politico-geografiche in cui la singolare «nazione italiane» era stata
suddivisa e separata nel corso del tempo.
Per una letteratura come quella italiana, la cui potenziale (ma non sempre
reale) «unità nazionale» sarebbe stata raggiunta cosí tardi, si trattava di un
mutamento metodologico davvero rivoluzionario: «Tanto De Sanctis era lo
storico della continuità e vedeva nello sviluppo della letteratura italiana una sorta
di linea retta tendente all’unità nazionale, a partire da un’unità culturale
originaria, tanto Dionisotti è lo storico della discontinuità: evitando di guardare
la storia con occhiali hegeliani e a partire dai risultati finali, lui piú che una linea
retta vede infiniti zigzag, movimenti che hanno prevalso per periodi anche non
brevi prima di soccombere ad altri, sopravvivenze di tradizioni che convivono
con tendenze innovative e a lungo le contrastano» (M. Bersani).
Il modello dionisottiano e post-desanctisiano è stato applicato per la prima
volta nei volumi di Storia e geografia della letteratura italiana, facenti parte
della «grande opera» collettanea Letteratura italiana, pubblicata da Einaudi e
diretta da A. Asor Rosa (1982-1996: recentemente aggiornata, completata e
ristampata dal quotidiano «la Repubblica» [2007-2008] e immessa nel circuito
giornalistico).
13.4. La critica sociologica.
A lungo la critica sociologica in Italia si è intrecciata con qualche ramo del
marxismo, sia in una sua variante alta e nobile (G. Lukács: cfr. supra, cap. IV ,
par. 15.), sia in una sua variante già allora definita «povera» (Lucien Goldmann,
Per una sociologia del romanzo, 1964). In una seconda fase è arrivata l’ondata
delle traduzioni dei testi dei pensatori tedeschi cosiddetti «francofortesi», in
particolare Th. W. Adorno e W. Benjamin (L’opera d’arte nell’epoca della sua
riproducibilità tecnica, 1936), a rendere piú complessa e articolata la nozione di
analisi letteraria collegata al marxismo. E, naturalmente, anche dalla «storia
degli intellettuali» proposta da Antonio Gramsci si poterono ricavare criteri per
«organizzare» il discorso storico-letterario e analizzare le singole opere. Da
questi innesti piú o meno sorvegliati discesero talvolta delle operazioni di puro
«determinismo» volgare (siccome appartieni a quella «classe sociale», scriverai

piú o meno in questo o quest’altro modo, ecc.). In generale, però, quest’innesto
di «mentalità materialistica» ha avuto anch’essa qualche merito nel correggere
l’«idealismo», inteso come connotato culturale nazionale italiano per eccellenza,
da Vico in poi.
Successivamente, la sociologia della letteratura si è spostata (il piú delle
volte) a studiare la «produzione» e il «consumo» dei libri, secondo le suggestioni
anche in questo caso di uno studioso francese, Robert Escarpit (Sociologia della
letteratura, 1959). Una fiorente scuola di tale orientamento è cresciuta intorno al
critico e storico della letteratura Vittorio Spinazzola (Milano, 1930), che ha
fondato e diretto due annuari, prima «Pubblico», poi «Tirature», che
s’impegnano, oltre che a pubblicare saggi sull’argomento, anche a registrare
periodicamente lo stato della questione.
Pare a me che allo stato attuale delle cose la nozione di sociologia della
letteratura che s’è imposta come piú produttiva non sia quella che studia i
rapporti fra letteratura e «classi sociali», con i rischi di determinismo cui s’è già
accennato, ma quella che investiga l’«immaginario» delle grandi masse nelle
società industriali sviluppate e ne coglie modelli e stilemi in trasmigrazione
verso l’universo del letterario (come, del resto, verso il cinema, la televisione,
ecc.). Di queste tendenze l’esponente piú autorevole in Italia (e da diversi punti
di vista il fondatore) è Alberto Abruzzese (1942), nato (forse non casualmente)
come critico letterario (Svevo, Slataper, Michelstaedter: Lo stile e il viaggio,
1979; ora autore di uno splendido saggio sul Nome della rosa di Umberto Eco,
contenuto nel volume XVII della Letteratura italiana, nell’edizione «Einaudi–la
Repubblica» già richiamata), il quale ha sistematicamente approfondito il
complesso sistema di queste reciproche relazioni (Forme estetiche e società di
massa, 1973; Verso una sociologia del lavoro intellettuale, 1979; La grande
scimmia, 1979), suggerendo non pochi stimoli e nozioni anche alla critica e alla
storia letteraria in quanto tali.
14. Il «best seller» all’italiana, ovvero «Il nome della rosa».
Forse è proprio questo il punto (e non solo per motivi cronologici) in cui
collocare la metamorfosi di Umberto Eco (1932), piemontese di Alessandria, da
grande saggista, polemista insigne, semiologo di fama internazionale, in
narratore. In lui, infatti, confluiscono e, per cosí dire, esplodono alcune delle

tendenze culturali piú caratterizzanti di quest’ultima fase: una nuova modalità
della conoscenza; un diverso rapporto – meno ideologico e piú creativo – fra lo
scrittore e il proprio pubblico; interessi culturali inequivocabilmente non
provinciali, anzi, come dire, in sé e per sé di aperto, inesausto colloquio con il
mondo intero.
Il passaggio, forse sorprendente (ma forse poi non troppo) alla narrativa, lo
spiega lui stesso nella quarta di copertina del suo primo romanzo, Il nome della
rosa (1980): «Se ha scritto un romanzo è perché [l’autore] ha scoperto in età
matura, che ciò di cui non si può teorizzare, si deve narrare». Esiste dunque – e
l’autore, come dice, se n’è accorto solo in età matura – una dimensione
dell’essere (la fantasia? l’immaginazione? per altri la memoria?), che non può
essere ridotta e sminuzzata sotto i ferri dello «scienziato», ma al contrario
dev’essere recuperata, salvata e ricomposta in quell’altra forma tipica
dell’identità culturale umana, che è l’affabulazione.
Si dà il caso che l’immaginazione di Eco si spinga lontano, verso i domini
prediletti della cultura e della storia medievale, su cui l’autore s’è formato (s’è
laureato nel 1954 su Il problema estetico in Tommaso d’Aquino, testo pubblicato
nel 1982).
Nasce cosí una storia romanzesca ambientata nel 1327, raccontata in prima
persona da un novizio benedettino, Adso da Melk, che accompagna un suo piú
anziano e autorevole confratello, Guglielmo di Baskerville, a compiere una
specie d’inchiesta in un gigantesco monastero alpino, nella cui straordinaria
biblioteca avvengono misteriosi ed efferati delitti. L’espediente del manoscritto
viene usato per l’ennesima volta da Eco per dare verosimiglianza al racconto e al
tempo stesso per distanziarlo un po’ ironicamente, alla maniera dei suoi saggi di
costume migliori. E lí lui cala, con geniale disinvoltura, tutti gli ingredienti della
sua grande cultura, senza però farsene (troppo) accorgere.
L’enorme successo del libro (che probabilmente, insieme con Pinocchio – e
l’accostamento ha in sé forse qualche senso – è stato il libro italiano piú tradotto
e venduto al mondo, e che ha indotto i critici [G. C. Ferretti] a formulare il
neologismo «best seller all’italiana») – ha spinto molti a chiedersi che razza di
«testo letterario» sia questo, e quale valore gli si debba attribuire.
La nostra risposta è questa. È un testo che non avrebbe potuto essere scritto al
di fuori di questo tempo, nutrito (fino alla saturazione) di cultura e di sapere. Ma
questo è ovvio: questo – cui si arriva alla conclusione della fase storico-letteraria
da noi qui prescelta – è il tempo della scaltrezza. Ma anche la scaltrezza bisogna
sapere usarla. E in questo tipo di prestazione non c’è che Eco a farla da padrone.

Scaltro, forse sí: ma da gran signore. Tutto, infatti, si potrebbe dire, meno che Il
nome della rosa sia il prodotto artificiale di una pura scelta intellettuale, il libro
immaginato e scritto da un professore universitario nel corso del suo
«sabbatico». L’autenticità del libro e, a mio giudizio, anche le ragioni del suo
enorme successo stanno in una serie di reali radici dell’ispirazione echiana, di
cui le piú importanti possono essere riassunte cosí.
L’universo concettuale medievale di Eco, dal quale egli scruta ironico e un
po’ misterioso (mai del tutto rivelato, voglio dire, nonostante le apparenze molto
estroverse) il nostro universo tecnologico avanzato, non è contraddistinto
soltanto dal culto dei generalia e degli abstracta (come avrebbe fatto, appunto,
qualsiasi altro professore universitario deciso a passare il Rubicone della
scrittura). Al contrario: una profonda corposità e terrestrità caratterizza il suo
rapporto con il mondo, e c’è molto Occam accanto e dentro il suo Duns Scoto.
Ciò distingue indelebilmente Eco dalla tribú dei semiologi odierni, per lo piú
esangui fino a postulare per la loro comodità, sia esplicitamente sia, piú spesso
ancora, implicitamente, l’estinzione della cosa. Il pensiero dei semiologi
moderni è quasi sempre un pensiero analitico-descrittivo; quello di Eco è, se si
può dir cosí, un pensiero analitico-sistematico. C’è un’ontologia nel pensiero di
Eco (naturalmente di lontana matrice cattolica, ma questo sarebbe un discorso da
fare piú approfonditamente). Per dirla con un’espressione medievalizzante: la
«quête» della rosa è, in fondo in fondo, non la «quête» di un nome ma la «quête»
di una cosa (la nozione di quête è collegata alla cavalleria [cfr. vol. I, pp. 12-14],
e infatti in Guglielmo, accanto al monaco, c’è un po’ del cavaliere).
Sul filo di questo ragionamento si colloca il punto che io ritengo decisivo per
la valutazione di questo libro. Come si diceva una volta. Eco ha scritto Il nome
della rosa spinto da «una reale necessità espressiva». Si è divertito a scriverlo, e,
soprattutto e innanzi tutto, lo ha scritto perché non poteva farne a meno, cioè, lo
ha scritto per sé. Anche queste sono parole desuete: per scrivere una «bella
opera», bisogna avere una gran voglia di scriverla, ed Eco – poiché la sua
ontologia, in quanto espressa fino a quel momento solo nello strumentario
analitico-superficiale, gli rompeva la testa e non lo faceva dormire la notte – ne
aveva una gran voglia.
Questo è il semplice segreto del Nome della rosa. Ci si dimentica che il
pubblico, anche e in primo luogo quello colto, è assuefatto (e sfatto) da una
schiera di narratori di professione, i quali, proprio in quanto colti e in quanto
professionalizzati, scrivono le loro opere con la stessa stenta e scoperta
programmaticità con cui si pensa e si stende un tema in classe. È la componente

terrestre di Eco, la sua empirica e anche pesante corporeità, che ha tenuto in alto
e amalgamato le diverse componenti del suo discorso culturale, teologico ed
erudito: c’è la sua barba in quella prosa, appunto, oltre l’insieme delle sue idee.
Il nome della rosa sarà stato pur scritto, dunque, per diventare un best seller,
ma lo è diventato proprio in quanto era innanzi tutto un libro privato. Se di best
seller si deve parlare, si parli allora di un esempio raro di best seller naturale. Se
si tratta di un gioco d’astuzia, allora c’è da togliersi il cappello di fronte a questa
astuzia, che poi sarebbe un’autenticità tanto autentica da rientrare alla grande nel
«grande gioco» della finzione proprio in virtú della sua incoercibile autenticità di
fondo.
Se mai, si potrebbe dire che Il nome della rosa non è un romanzo, come di
necessità è stato presentato e come la grande maggioranza dei lettori l’ha letto (e
questo difetto di narratività tradizionale renderebbe probabilmente velleitario, mi
pare, un altrettanto tradizionale trasferimento nel linguaggio cinematografico:
quando ciò è accaduto, infatti, il risultato è stato davvero mediocre). Propongo di
leggere invece Il nome della rosa come un’allegoria autobiografica. Allegoria
di che? Allegoria del nostro tempo, fatta con i materiali e la cultura di un tempo
passato, quello appunto del medioevo trionfante e, al tempo stesso, declinante
(sovrapposizione che andrebbe, come sfondo, sempre ben tenuta presente,
perché è la stessa con cui in qualche modo deve fare i conti oggi il Moderno).
Autobiografia di che cosa? Ma è ovvio: autobiografia di Umberto Eco, il quale ci
dice una buona volta ciò che avrebbe voluto veramente essere, e anche quando
avrebbe voluto esserlo, e ci giudica stando «inerpicato» sulla «torre»
«malferma» e «dislocata» (parole anche queste della tesi di laurea, 1954), da cui
gli piace guadare l’era nella quale, non per colpa nostra, ma per un capriccio del
destino, ci è accaduto d’incontrarci e ripetere insieme il gioco millenario.
Eco ha rifatto questo suo gioco col romanzesco piú volte: Il pendolo di
Foucault (1988), L’isola del giorno prima (1994), Baudolino (2000), La
misteriosa fiamma della regina Loana (2004). Il pendolo di Foucault è un libro
notevole, gli altri un po’ meno. Difficile era mantenere l’equilibrio originario fra
«ingegnosità» e «immaginazione», e infatti il primo fattore pian piano ha preso il
sopravvento sul secondo. L’accanimento dei «critici letterari» nei suoi confronti
si spiega però con altri motivi: difficile giudicare serenamente le mosse di
un’«icona» della cultura mondiale contemporanea; piú semplice fare appello a
liquidazioni tipiche dei risentimenti di una piccola corporazione.

15. Gli ultimi «classici».
Per «classici» intendo quegli scrittori i quali considerano parte integrante
della loro ricerca il rapporto con i grandi «modelli» del passato e, al tempo
stesso, si pongono, piú o meno intenzionalmente, come «modelli» potenziali per
gli scrittori del futuro. Da questo punto di vista, e nonostante le abissali diversità,
Petrarca e Montale, Ariosto e Calvino appartengono alla stessa «specie», si
riconoscono simili e fratelli. Il complesso di questi «snodi» – che si sviluppa nel
tempo – è ciò che siamo abituati a chiamare «tradizione». La «novità» non
esclude il «rapporto»; il «rapporto» sta dentro, si cela nella «novità». Il
riconoscimento dei «valori», che sono interni alla «tradizione», può dar luogo a
quello che si definisce il «canone dei classici» (cfr. A. Asor Rosa, Il canone
delle opere, in Genus italicum, 1997). Il «canone dei classici» serve a orientare
le preferenze dei lettori e a suggerire nuove ricerche agli autori. Su questa
scansione si è mossa la letteratura di tutti i tempi.
La mia tesi è che, sul finire del periodo in questione, questa scansione
secolare degli eventi letterari venga meno. Su questo non avrei dubbi.
Resterebbe da stabilire se si tratti di un avvicendamento, per quanto assai forte e
traumatico, nelle categorie del «letterario», oppure di un fenomeno piú radicale,
un momento di reale «non ritorno» nella costruzione di quel sistema espressivo e
di segni che chiamiamo da secoli «letteratura» (e che anche oggi non sappiamo
in quale altro modo chiamare). Nell’impossibilità di sciogliere il nodo, mi
limiterei a una descrizione dei fatti. Da quest’ultimo punto di vista, non mi
sembra azzardato sostenere che una lunga «fase storica» si chiuda. Segni di
consapevolezza se ne manifestano anche da parte degli ultimi grandi protagonisti
del periodo.
15.1. L’ultimo Fortini.
Franco Fortini (spentosi dopo una lunga malattia nel 1994) ha attraversato
quattro decenni della storia letteraria italiana del Novecento (1945-85)
all’appassionata ricerca di un rapporto non mistificato né ideologico fra politica
e cultura, fra poesia e libertà. Difficile negare che, sul finire, tale ricerca tenda a
offuscarsi della nebbia grigia della disillusione e del disincanto. La prova sta, piú
che nelle sue affermazioni esplicite e nei colloqui privati (peraltro molto
significativi), nel carattere sempre piú chiuso e introverso della sua poesia, che
sembra tornare, per un calcolo ragionato, all’originario «ermetismo». La «poesia
e libertà»: ma come? e di chi?

Già La poesia delle rose (1962, in Una volta per sempre, 1978) affida al
lettore un messaggio che si può cogliere solo decifrandone pazientemente
l’ardua sintassi e il lessico franto e repellente come, appunto, il dorso di un
serpente. In Composita solvantur, l’ultima sua raccolta poetica (1994), il tema è
ormai quello della dissoluzione e della morte: morte non solo fisica; ma
intellettuale e ideologica.
Nell’ultimo componimento della sua ultima raccolta il distacco è preparato e
detto con stoica determinazione:
Nessun vendicatore sorgerà,
l’ossa non parleranno e
non fiorirà il deserto.

Costitutivo della «tradizione» (di quella etico-politica, non meno di quella
letteraria) è il rapporto con le giovani generazioni, la speranza, la persuasione
che ci sia un messaggio da lasciare e che ci siano giovani disponibili a
raccoglierlo.
L’ultimo appello del poeta è un congedo – terribile nella sua distanza siderale
da quanto sarebbe accaduto (e persino da quanto sarebbe potuto accadere):
Non per l’onore degli antichi dèi
né per il nostro ma difendeteci.
Tutto è ormai un urlo solo.
Anche questo silenzio e il sonno
prossimo.
[...]
Rivolgo col bastone le foglie dei viali.
Quei due ragazzi mesti scalciano una bottiglia.
Proteggete le nostre verità.

15.2. L’ultimo Pasolini.
Ben prima di Franco Fortini, Pier Paolo Pasolini era giunto ad altrettanto, e
forse piú, catastrofiche conclusioni. Il fatto è che per lui il colossale mutamento
socio-antropologico dell’Italia negli anni ’60 e ’70 e la rottura della prospettiva
«popolare» raccontata e cantata nei suoi romanzi e nei suoi versi friulani e

romani rappresentavano una sorta di catastrofe del suo modo di concepire
l’esistenza e il proprio rapporto con la Storia: vissuta, anche questa, come del
resto tutti i passaggi precedenti, in termini di «assoluto». Si spiega in tal modo la
sua condanna e, di piú, la sua irrimediabile estraneità rispetto al movimento
studentesco del 1968, avvertito come manifestazione di un’emancipazione
piccolo-borghese, venata di egoismo.
Piú in generale, si potrebbe dire che lo stato d’animo di Pasolini è quello,
totalmente disperato, di chi si vede ormai accerchiato da tutte le parti e non ha
piú neanche la capacità di farsi ascoltare e tanto meno di farsi capire: davanti
l’orribile vuoto democristiano; dietro l’ottusa impotenza del progressismo;
intorno la dissoluzione dell’unico mondo amato, quello proletario-contadino. E
forse anche il sesso da gioia gli sta diventando fiele. Sono le condizioni, i
requisiti caratteriali di qualsiasi grande vox clamantis in deserto. Ma della vox
clamantis in deserto Pasolini assume in pieno, accanto alla solitudine, anche
l’altra caratteristica essenziale, che è un’incomparabile lucidità profetica: quanto
meno cose vede, tanto piú a fondo le vede.
A questo complessivo nodo di problemi va ricondotta l’ultima produzione di
Pasolini, che andrebbe ormai riletta unitariamente: il terribile film Salò o Le 120
giornate di Sodoma (1975-76), in cui la rievocazione sado-masochistica di un
episodio della Repubblica sociale fascista serve da metafora della situazione
dell’Italia democratico-repubblicana; gli scritti polemico-saggistici apparsi sul
«Corriere della Sera» e raccolti in Lettere luterane (1976), violenti attacchi
contro la gestione separata del potere operata sistematicamente dalla Democrazia
cristiana (le espressioni oggi tanto usate come «il Palazzo» e «fuori del Palazzo»
nascono in questi suoi articoli); e il romanzo, rimasto incompiuto, Petrolio
(apparso solo nel 1992), in cui l’ossessione sessuale, sfrenata oltre ogni limite, fa
da metafora a un mondo ormai per lui intollerabile.
Difficile commentare una simile tragedia intellettuale. Ci si potrebbe limitare
a osservare che, per raggiungere l’estremismo radicale delle Lettere luterane e di
Petrolio, il poeta sia stato spinto ad annullare ogni residuo margine di
compromesso e di mediazione, abbia dovuto, letteralmente, bruciarsi i ponti
dietro le spalle. Se è rischioso simbolizzare la storia, ancora piú rischioso – e
imprudente – è osare simbolizzare la morte. Ma penso si possa almeno dire che
dietro la lucidità di questo sguardo implacabile si nasconde – in lui e intorno a
lui – un’oscura pulsione di morte: il prezzo pagato al dono della profezia

(sarebbe finito ucciso nel 1975, com’è noto, in un angolo del litorale romano da
un «ragazzo di vita»).
15.3. Italo Calvino.
La collocazione di Italo Calvino in questo punto, a conclusione dell’intera
fase storica in cui la sua opera può essere compresa, è strategica, non meno di
quella di Gadda che l’apriva. È mia persuasione, infatti, che lo scrittore ligure
con la sua inesauribile volontà di cambiamento, accompagnata da una ferma
fedeltà ai suoi valori d’origine, ne abbia rappresentato al massimo livello lo
spirito, l’intelligenza e la tensione quasi eroica a mettersi al passo coi tempi, a
liberarsi da ritardi e paure, a farsi completamente europeo, anzi mondiale.
Ai due diversi modelli «negativi» in precedenza richiamati (Fortini, Pasolini)
Calvino contrappone un modello lucidamente razionale, fondato sulla ricerca e
sul fare, e tuttavia non meno critico e pungente sul piano dell’interpretazione e
valutazione dall’esistente. Un alto livello fantastico, immaginativo e un alto
livello razionale contemporaneamente lo caratterizzano: il risultato di questa
sintesi è davvero eccezionale nella storia delle nostre lettere.
15.3.1. Elementi biografici. Dopo gli anni giovanili (cfr. supra, cap. IV , par.
10.2.1.), Calvino, ormai insediato stabilmente a Torino negli ambienti della casa
editrice Einaudi, può dedicarsi con tranquillità e grande impegno al suo lavoro di
consulente editoriale (la corrispondenza con autori e amici del lungo periodo
1947-81 è stata pubblicata in I libri degli altri, 1991).
Contemporaneamente, con accanimento non minore, si applicava alla sua
produzione letteraria. In una prima fase, un modello narrativo, che definirei
anche in questo caso tardo-neorealistico, e uno allegorico-fantastico si alternano
e s’intrecciano. Al primo appartengono i racconti che, nel volume I racconti
(1958), fanno parte della sezione «La vita difficile»: La formica argentina
(1962), La speculazione edilizia (1957) e La nuvola di smog (1958); al secondo,
i romanzi brevi, poi raccolti ne I nostri antenati (1960): Il visconte dimezzato
(1952), Il barone rampante (1957), Il cavaliere inesistente (1959). Io direi che il
racconto lungo, su una tematica politica e con uno sfondo autobiografico, La
giornata di uno scrutatore (1963) chiude questa fase.
Gli anni ’60 si aprono con la sua vivace partecipazione ai dibattiti di quel
periodo. La produzione saggistica dello scrittore fu raccolta piú tardi nel volume
Una pietra sopra. Discorsi di letteratura e di società (1980), sicuramente uno

dei piú importanti di quei decenni (accanto a Verifica dei poteri di Fortini e a
Passione e ideologia di Pasolini).
Aumenta l’inclinazione calviniana per l’esperimento linguistico e tematico:
appartengono a questa fase le comiche rielaborazioni di temi e spunti
fantascientifici de Le Cosmicomiche (1965) e di Ti con zero (1967), poi raccolte
in Cosmicomiche vecchie e nuove (1984).
A Parigi conosce nel 1962 Esther Judith Singer e la sposa due anni dopo a
L’Avana, a Cuba. Dopo un paio d’anni di permanenza a Roma, dove nasce la
figlia Giovanna, la famiglia si trasferisce a Parigi. Calvino vi frequenta
assiduamente il gruppo di Raymond Queneau (1903-76), il quale aveva fondato
l’Oulipo (Ouvroir de littérature potentielle), laboratorio di analisi linguistica e
testuale, promotore di ricerche sulle associazioni possibili di matematica,
linguistica, psicoanalisi, letteratura (si veda il saggio Cibernetica e fantasmi, in
Una pietra sopra).
Nascono da queste curiosità ed esperienze libri assolutamente nuovi, come Le
città invisibili (1972), Il castello dei destini incrociati (1977) e Se una notte
d’inverno un viaggiatore (1979), meta-romanzo costruito con i dieci diversi
«incipit» di un romanzo, che potrebbe essere lo stesso, o forse dieci, e che
comunque s’è perduto.
Calvino si trasferisce a Roma nel 1980 e vi trascorre gli ultimi anni di vita. In
Palomar (1983) raccoglie brevi racconti pubblicati sul «Corriere della Sera»:
riflessioni, testimonianze, figure, in cui la soggettività dello scrittore torna in
primo piano. Altri racconti dedicati ai cinque sensi (ne completò solo tre) sono
apparsi postumi nel 1986 con il titolo Sotto il sole giaguaro.
Negli ultimi mesi di vita attendeva a comporre i testi di conferenze che
avrebbe dovuto tenere presso l’università americana di Harvard. Colto da un
ictus nel corso dell’estate 1985 muore dopo pochi giorni nell’ospedale di Siena.
Le sei conferenze per Harvard, Six memos for the next millennium [Sei
«memoranda» per il prossimo millennio], prima pubblicate nel testo inglese a
Harvard, apparvero in Italia nel 1988 a cura della moglie col titolo Lezioni
americane (lo scrittore ne aveva scritte soltanto cinque su sei; della sesta restano
abbozzi).
15.3.2. L’insopprimibile duplicità dell’essere. Una produzione narrativa come
quella che abbiamo appena finito di riassumere può difficilmente essere raccolta
e spiegata con una formula unica. Cominciamo dunque con lo stabilire questo
assioma, che servirà da bussola nell’analisi di quella produzione: anche dal

punto di vista delle sue (apparenti) varietà e diversità, conviene seguire il filo
che nella ricerca dello scrittore le tiene assieme.
A Maria Corti, che nel 1985, gli chiedeva se, nella ricostruzione del suo
cammino creativo, egli avrebbe dato la preferenza a un processo di sviluppo
coerente e ininterrotto, oppure a una serie di cambi di rotta, oppure al fatto
d’aver scritto un libro solo per tutta la vita, Calvino rispondeva: «Propenderei
per la seconda ipotesi: cambio di rotta per dire qualcosa che con l’impostazione
precedente non sarei riuscito a dire» (in Autografo, 1985).
Come si deve intendere l’affermazione calviniana? Si deve intendere nel
senso che, per Calvino, il «cambio di rotta» coincide fondamentalmente con
l’adozione di un nuovo codice linguistico e stilistico, che serve a dire qualcosa –
forse in precedenza già pensata – che l’«impostazione precedente» non sarebbe
mai riuscita a dire. Questa, io sostengo, è l’espressione di una mentalità piú che
di una scelta (o, se si vuole continuare a usare quest’ultimo termine, di una scelta
già inscritta nell’eredità biologica dello scrittore).
Questo privilegiamento del codice – che è già ben presente, a mio giudizio,
nei racconti di Ultimo viene il corvo ma, certo, viene progressivamente sempre
piú imponendosi nei decenni successivi – deriva dalla convergenza di due
diversi fattori mentali, ciascuno dei quali, preso per sé, si presenta come raro
nella letteratura italiana contemporanea, ma la cui associazione (non temo di
affermarlo) è unica a livello europeo, anzi mondiale, e contraddistingue il nostro
scrittore in maniera indelebile.
Da una parte, c’è una certa forma di ragione: e cioè una capacità (o
inclinazione) classificatoria e combinatoria, che tende a mettere ordine nelle
cose, anche quando apparentemente non ne hanno alcuno.
Dall’altra, però, accanto al cervello, bisogna mettere l’occhio, se si vogliono
aver presenti almeno i fondamentali organi della lettura del mondo e della
rappresentazione narrativa in Calvino. Se si combinano insieme occhio e
cervello, osservazione empirica estremamente circostanziata, da una parte, e,
dall’altra, gusto e pratica dei «modelli»; curiosità, prensilità, attenzione dello
sguardo e logicità, precisione, distinzione e progettazione razionale, avremo, in
sintesi, quello che io chiamo il «punto di vista» di Calvino. Perché questo «punto
di vista» porti verso il privilegiamento del codice, dovrebbe essere a questo
punto abbastanza evidente. Calvino – per dirla in maniera schematica – è uno
scrittore naturalmente strutturalistico-semiologico: se per atteggiamento
strutturalistico-semiologico s’intende una strumentazione conoscitiva, che,
appunto, combina l’osservazione empirica e la rigorosa raccolta dei materiali, da

una parte, con, dall’altra, l’attività ordinatrice di alcuni grandi quadri concettuali,
anche molto astratti. Insomma, vedere bene le cose una a una; per poi riordinarle in una maniera, che è sempre, in una certa misura, arbitraria, cioè
fantastica.
La «sfida al labirinto», per tornare a temi già affrontati, significa cercare di
tenere ben dritta la barra della «ragione» nel grande «magma» del «caso»,
dell’«indeterminato», del «molteplice». Facciamo qualche esempio concreto.
15.3.3. Natura e Ragione. Nella storia di questo scrittore c’è innanzi tutto una
fase di scoperta, che va dal Sentiero alla Giornata d’uno scrutatore, in cui la
duplicità è quella che vede contrapposti, da una parte, Natura e Biologia,
dall’altra Ideologia, Storia e Progresso. Sono le letture marxiste giovanili a
influenzare ancora fortemente lo scrittore, dalla Dialettica della natura di
Friedrich Engels ai Manoscritti filosofici del giovane Mann. La giornata di uno
scrutatore è il libro in cui Calvino fa creativamente i conti con questo orizzonte
problematico e ideologico, lo rappresenta – e se ne libera.
La giornata narra la vicenda di un giovane intellettuale comunista, che viene
inviato dal suo partito a far da scrutatore nel Cottolengo, il grande ricovero
torinese per infelici, minorati deficienti e deformi, in occasione delle elezioni
politiche del 1953 (particolarmente importanti). Si toccano due punti estremi del
reale: la coscienza politica e civile piú avanzata e l’espressione piú infima della
natura, della storia e, in quella particolare occasione, della democrazia. Ma il
rapporto svela realtà piú complesse e ambigue, che un sommario riconoscimento
non basta a giudicare. Piú e piú volte lo scrutatore uscirà dal suo stato di
superiorità intellettuale e storico, nello sforzo di avvertire e cogliere le ragioni
del mondo in cui si trova a vivere per un giorno. Piú e piú volte proverà la
tentazione, il fascino dell’ignoto e del mostruoso. Le domande di fondo si
ripresenteranno puntualmente tutte, ravvivate da quella dimensione inconsueta
della esistenza. Il labirinto-Cottolengo, il magma-ospizio invitano
all’assuefazione: preparano alla crisi religiosa. Ma nello stesso tempo stimolano
angosciosamente – come per una necessità di sopravvivenza – a rivedere ogni
atteggiamento, ogni risposta: a riprendere l’eterno discorso interiore sulle scelte
proprie e su quelle degli altri, sul nostro destino individuale e sul nostro destino
collettivo.
Sono passati tra l’uno e l’altro libro quasi quindici anni: ma abbiamo quasi
l’impressione che il commissario Kim del Sentiero – divenuto adulto – si trovi
ancora lui a fare i conti, non piú con la Storia, come allora, ma con la Natura – la

Natura, che sta sotto la Storia, e ne prescinde, e apparentemente, spesso, sembra
negarla. Il confronto con l’informe e l’irrazionale spinge il protagonista-scrittore
ad ampliare il registro delle responsabilità e conoscenze. Ma s’avverte un limite
in questo processo: con quegli strumenti, evidentemente, al di là non si può
andare.
La fase successiva è contraddistinta soprattutto dalla riflessione sugli
«strumenti» e sul modo nuovo di usarli.
15.3.4. Natura e struttura. A questo spostamento di ottica Calvino viene
spinto da un insieme molto complesso di fattori, che qui riassumo molto
brevemente, per arrivare poi alla parte del discorso che piú m’interessa. C’è,
innanzi tutto, un fattore storico, epocale, che investe e coinvolge un’intera
dimensione della realtà contemporanea: «Appartengo all’ultima generazione che
ha creduto in un disegno di letteratura inserito in un disegno di società. E l’uno
e l’altro sono saltati in aria. Tutta la mia vita è stata un riconoscere validità a
cose cui avevo detto “no”». Il «dubbio metodico», che s’annida fin dall’inizio
nel cervello del giovane Calvino, si fa sistematico, assume tonalità quasi
ossessive. I modelli letterari diventano altri: a Hemingway, Conrad, Nievo, agli
illuministi francesi si sostituiscono Borges – la cui importanza non potrebbe
essere mai abbastanza sottolineata –, Queneau, Ponge, poi Valéry. Un’intensa
attività di riflessione teorica accompagna il mutamento della ricerca letteraria.
Dopo L’antitesi operaia, apparsa sul «Menabò», che, come scrive Calvino, che
segna il suo ultimo tentativo di «riassorbire tutte le obiezioni possibili in un
disegno generale» (siamo nel 1964, come si vede le date concordano anche da
questo punto di vista), Calvino inizia una serie di esplorazioni delle condizioni
storiche della scrittura letteraria e delle modalità stilistiche e strutturali del
«comporre» artistico, che vanno di pari passo con la sua produzione narrativa
degli stessi anni. Elencherò solo i titoli piú importanti: Una cosa si può dirla in
almeno due modi (1964; ripubblicato in Una pietra sopra col titolo Definizioni
di territori: il comico); Cibernetica e fantasmi (1967); Lo sguardo
dell’archeologo (1972); I livelli della realtà (1978). Questa è la fase che culmina
(come ricordavamo) nella pubblicazione della raccolta di saggi Una pietra sopra
(1980). Degli anni successivi è una serie importante di approfondimenti e
perfezionamenti del suo nuovo punto di vista, di cui fanno parte sia gli scritti
descrittivi e fantastici, che saranno poi raccolti nel volume Collezione di sabbia
(1984), sia alcune fondamentali interviste, occasione per lui di puntigliose

precisazioni e ri-definizioni (a Camon nel 1973, a Del Giudice nel 1978 e a
Maria Corti nel 1985).
A fare da pendant alla ricerca teorica, e ad evidenziarne al tempo stesso la
componente esistenziale che, come vedremo, è con essa connessa, si dispongono
gli scritti piú dichiaratamente autobiografici, dove si vede bene come il travaglio
intellettuale affondi le radici in una realtà psichica e umana assai piú
problematica e tormentata di quanto l’aplomb esteriore dello scrittore abbia mai
lasciato trasparire: penso soprattutto alla Strada di San Giovanni (1962), a
Dall’opaco (1971), a Eremita a Parigi (1974, alla Poubelle agrée (1977). Il
progetto di racconti per «I cinque sensi», che risale ai primi anni ’80, rivela una
nuova direzione di ricerca nell’investigazione calviniana: si direbbe che lo
scrittore, sperimentate tutte le possibilità della letteratura come universo di segni,
voglia rientrare nel mondo del concreto e del reale, ma mettendosi questa volta
nella prospettiva di «rendere possibile al mondo non scritto di esprimersi».
La mia ipotesi è che Italo Calvino sviluppi queste premesse in due direzioni
diverse, affiancate fra loro e anche molto reciprocamente interagenti, ma anche
ben distinte e distinguibili: definirei la prima piú rigorosamente strutturalistica,
l’altra piú rigorosamente semiologica. Ovvero: una insiste piú sulla
combinazione di segni; l’altra insiste maggiormente sulla costruzione (e decostruzione) delle strutture. Ripeto: appare del tutto evidente l’intersezione, anzi
la sovrapposizione fra le due tendenze; tuttavia esse dànno vita a libri diversi:
dalla diversità dei risultati si dovrebbe poter valutare la diversità delle
impostazioni e delle ricerche.
15.3.5. La letteratura come universo di segni: «Se una notte d’inverno un
viaggiatore». La prima tendenza porta a una radicale ristrutturazione della
(cosiddetta) creazione letteraria. Scrive Calvino: «Il processo in atto oggi è
quello di una rivincita della discontinuità, divisibilità, combinatorietà, su tutto
ciò che è corso continuo, gamma di sfumature che stingono una sull’altra». E
ancora: «Il mondo nei suoi vari aspetti viene visto sempre piú come discreto e
non come continuo. Impiego il termine “discreto” nel senso che ha in
matematica: quantità “discreta” cioè che si compone di parti separate». Da
questa parte, dunque, prevale la creazione come attività combinatoria: lavorando
a smontare e rimontare il meccanismo dell’espressione letteraria, si tenta di
produrre l’effetto (del tutto indiretto) di dare il senso di un mondo che, per suo
conto, si sta organizzando anch’esso in maniera molto diversa ma secondo le
medesime (o analoghe) regole. È evidente che, battendo questa strada, ne

risulteranno molto accentuati sia la funzione della lettura sia il ruolo del lettore,
che entrano a far parte a buon diritto del processo (sempre piú composito,
molecolare, segmentato) della creazione letteraria (varrebbe la pena di ricordare
che quasi contemporaneamente Eco ha scritto un libro sul ruolo che il «lettore»
esercita, non a posteriori, nella «creazione» dell’opera letteraria: Lector in
fabula, 1979). Al tempo stesso, nella delineazione della struttura, prevale una
tendenza labirintica, che comporta a sua volta da parte dello scrittore anche una
sorta di mentalità poliziesca e di procedimento indiziario, indirizzato alla non
sempre agevole ricostruzione di un percorso.
Questa tendenza raggiunge il suo culmine in Se una notte d’inverno un
viaggiatore, che è al tempo stesso un romanzo di romanzi, un romanzo sul modo
di costruire romanzi, un saggio sul rapporto tra lettura e letteratura e un’insolita
confessione autobiografica sull’eros. Inoltre, è una grande esercitazione di stile,
anzi di stili diversi, una riflessione teorica sui vari modi d’essere della letteratura
contemporanea, un’indagine sulla (teoricamente impossibile) eventualità che,
attraverso il massimo della finzione, si arrivi a toccare un minimo di verità. In
una parola, è letteratura sulla letteratura che però, invece di deviare in direzione
saggistica, assume l’aspetto tradizionale del racconto (o, meglio, della pluralità
dei racconti, ognuno dei quali narra una storia, che non si sa come s’incastri con
le altre, e pure s’incastra). Il tutto – questo, come si capisce, è il carattere
fondamentale dell’esperimento – nel quadro di un «non finito», che diventa
altrettanto organico e consustanziale all’operazione letteraria di quanto lo era il
«finito» di una volta.
A combinare e tenere insieme «finito», «non finito» e «infinito» – le diverse
possibilità che una letteratura di tale natura contempla – Calvino chiama i due
unici personaggi apparentemente non fittizi del romanzo, il Lettore e la Lettrice,
i quali introducono nella tramatura del racconto anche un elemento esistenziale,
persino erotico, alla fine, il quale fa da pendant ironico o semi-ironico al
carattere assolutamente fittizio dell’insieme.
Il processo, che sembrerebbe in grado di andare avanti all’infinito, si rivela
invece circolare, un contenitore perfetto di storie, che «chiude» là dove il lettore
anonimo del libro s’è trasformato cammin facendo nel Lettore protagonista, e
questi poi nell’Auctor, che è però anche lettore di se stesso. Ecco le prime due
righe del libro: «Stai per cominciare a leggere il nuovo romanzo Se una notte
d’inverno un viaggiatore di Italo Calvino»; ed ecco le ultime due: «Ancora un
momento. Sto per finire Se una notte d’inverno un viaggiatore di Italo Calvino».

15.3.6. La letteratura come costruzione di nuove strutture: «Le città
invisibili». La seconda tendenza, quella che insiste su una nuova connessione di
segni e di sensi, che dà luogo a «nuove strutture», è piú aerea e fantastica, è
sparsa un po’ in tutta l’opera di Calvino dalle Cosmicomiche in poi, e raggiunge
il suo culmine nelle Città invisibili. Naturalmente, molti dei caratteri dell’altra
tendenza – per esempio, una forte componente di ingegnosità combinatoria –
sono presenti anche in questa: basti pensare alla struttura numerica delle Città
invisibili. Pare a me, però, che in questo caso l’accento batta di piú su altri
aspetti dell’immaginazione calviniana. Qui Calvino lavora soprattutto
sull’universo dei segni e sulla sua autonomia: piú esattamente, la costruzione
fantastica – intesa anche nel suo senso piú letterale come invenzione di
immagini, situazioni, figure – tende a dimostrare che la permutabilità realesegno può essere illimitata. C’è dunque, innanzi tutto, un problema di «punto di
vista», che si dipana e si chiarisce in modo particolare attraverso le
conversazioni tra Kublai Kan e Marco Polo le quali dànno vita al gioco delle
«città invisibili».
Se compito di Marco Polo è infatti quello di descrivere al Kan le città del suo
impero, non è detto che tali descrizioni rispondano al vero, oppure siano credute
vere, oppure siano indispensabili per conoscere la verità, oppure sia
indispensabile che ci sia una verità perché quelle descrizioni siano credute vere
o, meglio, perché quelle descrizioni siano vere.
Nelle conversazioni tra Kublai Kan, imperatore della Cina, e il viaggiatore
veneziano Marco Polo, che aprono e chiudono le serie delle descrizioni delle
città, questa molteplicità di posizioni, anzi, di possibilità, questo ventaglio di
punti di vista reciprocamente integrantesi, piú che elidentesi, emergono con
chiarezza via via sempre maggiore.
Esaurita rapidamente la persuasione che Marco Polo trasmetta a Kan
informazioni «reali», i ruoli tra il narratore e l’ascoltatore si rovesciano. Kan
domanda a Polo: «D’ora in avanti sarò io a descrivere le città e tu verificherai se
esistono e se sono come io le ho pensate» (quasi identico piú avanti: «D’ora in
avanti sarò io a descrivere le città [...] tu nei tuoi viaggi verificherai se
esistono»). Il Kan sogna una città, poi la descrive a Polo e gli chiede di verificare
se al sogno corrisponde una realtà: «Mettiti in viaggio, esplora tutte le coste e
cerca questa città [...] Poi torna a dirmi se il mio sogno risponde al vero». Marco
Polo dichiara di avere, come il Kan, «un modello di città da cui dedurre tutte le
altre» (dunque, c’è un qualcosa di generale nell’ordine del pensiero, che orienta
la ricerca e indirizza i vari tentativi): per arrivare dal «modello» a una qualsiasi

delle città esistenti, basta sottrarre eccezioni al modello. «Ma – aggiunge
Calvino – non posso spingere la mia operazione oltre un certo limite: otterrei
delle città troppo verosimili per essere vere» (dunque, il «modello» può orientare
la ricerca e indirizzare i tentativi, quindi non se ne può fare a meno, ma, quando
s’avvicina troppo a un possibile reale, il possibile reale smette d’apparir vero e
finisce per essere falso). Questo vuol dire che «non c’è linguaggio senza
inganno» ma, guardando meglio, ci si accorge che ad essere investito dalla
menzogna è ben altro che il linguaggio. Infatti: «La menzogna non è nel
discorso, è nelle cose» (queste due ultime affermazioni non si trovano nelle
conversazioni tra Kublai Kan e Polo ma nel testo delle Città, il che pare a me
molto piú significativo).
Spingendo ancora piú avanti il discorso, si potrebbe arrivare a scoprire che
non si sa piú dove sia la realtà – anzi – se ci sia una realtà. Fra la pretesa realtà
esterna e il nostro cervello c’è la palpebra del nostro occhio, che s’apre e si
chiude, e determina il gioco illusorio della conoscenza umana. Dice il Kublai
Kan: «Forse questo giardino esiste solo all’ombra delle nostre palpebre
abbassate». Replica con lucidità ancora maggiore Marco Polo: «Forse del mondo
è rimasto un terreno vago ricoperto da immondezzai, e il giardino pensile della
reggia del Gran Kan. Sono le nostre palpebre che li separano, ma non si sa quale
è dentro e quale è fuori».
«Le città invisibili» – che per definizione, appunto, non si possono vedere,
dunque probabilmente non ci sono, oppure ci sono solo perché qualcuno (Marco
Polo) le ha raccontate – sono dunque per Calvino le uniche, paradossalmente,
che si possono raccontare, proprio perché, essendo invisibili, le si può
immaginare, inventare, costruire come a ciascuno piace (nel libro lo fa Marco,
ma perché non dovrebbe poterlo fare chiunque altro?)
Anche in Calvino il gioco supremo della finzione non riesce a soddisfare a
lungo il disagio esistenziale che lo preme (e che egli evidentemente condivide,
sia pure in modo diverso, con tanti altri scrittori del suo tempo: nonostante la sua
apparente freddezza razionale, che alcuni interpreti, a torto, gli hanno
rimproverato). Cosí, continuando a cercare, si riaccosta alla «materia»; e,
insieme alla «materia», riscopre se stesso. Siamo a Palomar, il libro in cui il
protagonista si chiama, non a caso, come il piú grande osservatorio astronomico
del mondo: e da lí torna a guardare le cose, con occhio sempre curioso, ma ormai
totalmente disincantato.

15.3.7. L’occhio dell’osservatore: «Palomar». La prospettiva cambia ancora,
la ricerca affronta rischi estremi. Verificata fino in fondo la crisi del ragionare e
della cultura precedenti – nel Modello dei modelli, uno dei racconti della
raccolta, Palomar spiega come sia arrivato a liberarsi da qualsiasi tentazione di
spiegazione generale e d’ideologia onnicomprensiva, quand’anche a base
scientifica – Palomar «s’immagina un uccello», «fa scorrere uno sguardo da
uccello» «sulla baraonda dei tetti» che lo circonda, compie l’impossibile impresa
di mettersi a ragionare come presumibilmente fanno il geco, il coccodrillo, il
gorilla, la giraffa. Di piú: «Palomar ha deciso che la sua principale attività sarà
guardare le cose dal di fuori»; anzi: «D’ora in avanti le guarderà con uno
sguardo che viene dal di fuori, non da dentro di lui».
Contemporaneamente, al mutamento della prospettiva logica s’accompagna il
mutamento delle soluzioni stilistiche ed espressive. Il gioco formale,
precedentemente cosí ricco e intenso, si riduce al minimo; il racconto, in quanto
narrazione, è poco piú di un abbozzo di spunti apparentemente episodici e, in
genere, molto molto quotidiani. Non siamo tuttavia di fronte a saggi veri e
propri, per quanto essenziali. Calvino tiene fede al suo proposito di
sistematizzare il meno possibile: il grumo ineliminabile del testo resta sempre
un’esperienza diretta, molto ravvicinata, dell’essere, sotto forma di percezione
visiva o uditiva o del gusto o dell’olfatto, che dà luogo a una qualche forma,
l’ultima possibile, di racconto. Questo, a sua volta, s’avvicina sempre piú al
modello essenziale dell’«operetta morale»: un grande della tradizione italiana,
Giacomo Leopardi, risorge per imprimere la sua impronta sulle ultime battute di
questa nostra storia (la chiave ce ne sarà fornita nelle Lezioni americane), e
questo a me pare di sovrana importanza.
La «trama» tradizionale si ritrae, come lo scrittore, dal dominio del dicibile
per lasciare il passo a quell’estrema sintesi in cui essere e io tornano a
confondersi, come nella situazione originaria, pre-natale. Anche da questo punto
di vista riemerge ancora una volta l’«insopprimibile duplicità» calviniana: nel
momento in cui lo scrittore tenta di produrre uno sguardo radicalmente altro da
sé, egli esprime il livello piú alto di confessione autobiografica a cui gli sia mai
accaduto di attingere. Dirà Calvino in un’intervista a Lietta Tornabuoni: «Questo
è il libro piú autobiografico che abbia mai scritto, un’autobiografia in terza
persona, ogni esperienza di Palomar è una mia esperienza». Per guardare da
fuori, dall’alto o dal basso, Calvino ha dovuto esporre se stesso fino in fondo.
In questo consiste la scommessa mortale ingaggiata dallo scrittore con la
propria storia. Già in altre occasioni, nel corso di questa Storia, ho scritto che

non è lecito simbolizzare oltre il lecito i dati biografici di uno scrittore. Però
alcune coincidenze colpiscono. Gli ultimi tre racconti di Palomar descrivono un
percorso, ed è un percorso che mette a dura prova e descrive il fallimento anche
dell’ultimo tentativo etico-conoscitivo compiuto in questa fase della sua storia,
con il progetto di una straniazione totale, di «uno sguardo che viene dal di
fuori», capace di individuare e rappresentare le vere strutture dell’essere, quelle
che stanno al di là o al di sotto di ogni struttura formale o intellettuale puramente
(e limitatamente) umana. Calvino s’accorge rapidamente che neanche questo è
possibile: la ricerca della saggezza – poiché di questo né piú né meno si tratta –
avrebbe bisogno innanzi tutto che il suo sguardo interiore fosse sicuro e
tranquillo: «Palomar, non amandosi, ha sempre fatto in modo di non incontrarsi
con se stesso faccia a faccia; è per questo che ha preferito rifugiarsi tra le
galassie; ora capisce che è col trovare una pace interiore che doveva cominciare.
L’universo forse può andar tranquillo per i fatti suoi, lui certamente no». Calvino
dunque fa un altro passo indietro e sulla strada dell’universo e delle stelle
incontra se stesso.
Sull’esperimento dei sensi, e poi su quello dei segni, torna dunque a prevalere
quello della riflessione (ultima sezione dell’opera: «Le meditazioni di
Palomar»). E la riflessione – siccome «il suo stesso lui non sa piú dove si trova»
– precipita nel piú classico degli esiti, una meditazione sulla morte. L’ultimo
racconto, infatti, s’intitola (ed è difficile per il lettore resistere a una sorta di
ansia e di vertigine quando lo si incontra proprio lí) Come imparare a essere
morto. Quale situazione potrebbe esprimere al piú alto e pensabile grado «uno
sguardo che viene da di fuori» di quella che, soppressi con il mondo storico
umano anche quelli delle stelle e degli invertebrati, ci consenta d’immaginare il
mondo come lo guarderemo quando saremo morti?
Dunque, la lunga ricerca sbocca in una situazione tragica. Tragica non
significa qui – e forse neanche altrove per me – una situazione di cui siano
conclamati con toni alti e forti la terribilità, il carattere catastrofico, le
conseguenze dolorose, ecc.: atteggiamenti e tonalità ben lontani da quelli sempre
composti e tranquilli – tecnicamente: stoici – di un Calvino. Tragica è una
situazione che si disegna come irresolubile: una via senza uscita. E lo scrittore
Calvino, che ha usato per tutta la sua vita tutti i possibili registri del «comico» –
anche lui, dunque, italiano come tanti altri, anzi italianissimo – esce di scena con
un registro completamente opposto: quello tragico che consiste, appunto, nel
prendere atto che non c’è via d’uscita.
Il lungo processo, che gli è costato pervenire a questa conclusione, è

concentrato in sintesi estrema, altissima anche formalmente, nelle ultime cinque
righe del suo ultimo racconto: «“Se il tempo deve finire, lo si può descrivere,
istante per istante – pensa Palomar – e ogni istante, a descriverlo, si dilata tanto
che non se ne vede piú la fine”. Decide che si metterà a descrivere ogni istante
della sua vita, e finché non li avrà descritti tutti non penserà piú d’essere morto.
In quel momento muore».
15.3.8. Un’eredità, un messaggio: le «Lezioni americane». Continuiamo a
dircelo, anzi a ripetercelo: non è lecito simbolizzare oltre il lecito i dati biografici
di uno scrittore. Però, come si può resistere alla tentazione di considerare le
postume Lezioni come il messaggio lasciato da Italo Calvino in merito alle
prospettive, al destino della letteratura nel futuro, prossimo millennio? Ma
vediamo.
Il testo in questione si compone di una brevissima introduzione senza titolo
(185 parole), e delle cinque conferenze: nell’ordine Leggerezza, Rapidità,
Esattezza, Visibilità, Molteplicità. Si potrebbe dire, pur non avendo argomenti
veri e propri per sostenere questa tesi, che le prime tre sembrano le piú compiute
e forse anche le piú vicine al sentire dell’autore; l’ultima, la piú distante e la
meno partecipata, forse anche perché il valore che essa individua è quello
indubbiamente fatto meno proprio dall’autore nelle sue concrete esperienze di
scrittura.
Ognuno dei titoli definisce una caratteristica particolarmente rilevante, a
giudizio di Calvino, della letteratura (e/o del «letterario»). La loro
conservazione, il loro «transito» al nuovo millennio sarebbero per lui condizione
che questa forma espressiva, cosí caratteristica da piú millenni del modo di
esprimersi umano, venga tutelata nelle sue funzioni, rispettata, garantita e
sviluppata (magari in altre forme, ma con una costante attenzione al passato).
Il tema del millennio (quello nel quale noi poi siamo entrati) incombe
minacciosamente sull’immaginazione dello scrittore. Scrive infatti:
Il millennio che sta per chiudersi ha visto nascere ed espandersi le lingue moderne
dell’Occidente e le letterature che di queste lingue hanno esplorato le possibilità espressive e
cognitive e immaginative. È stato anche il millennio del libro, in quanto ha visto l’oggettolibro prendere la forma che ci è famigliare: forse il segno che il millennio sta per chiudersi è
la frequenza con cui ci si interroga sulla sorte della letteratura e del libro nell’era tecnologica
cosiddetta postindustriale. Non mi sento d’avventurarmi in questo tipo di previsioni. La mia
fiducia nel futuro della letteratura consiste nel sapere che ci sono cose che solo la letteratura

può dare coi suoi mezzi specifici. Vorrei dunque dedicare queste mie conferenze ad alcuni
valori o qualità o specificità della letteratura che mi stanno particolarmente a cuore, cercando
di situarle nella prospettiva del nuovo millennio.

Le prospettive, secondo lui, non sono affatto buone. Il diluvio
massmediologico ha provocato la perdita di senso non solo della parola, ma
persino delle immagini:
Alle volte mi sembra che un’epidemia pestilenziale abbia colpito l’umanità nella facoltà
che piú la caratterizza, cioè l’uso della parola, una peste del linguaggio che si manifesta come
perdita di forza conoscitiva e di immediatezza, come automatismo che tende a livellare
l’espressione sulle formule piú generiche, anonime, astratte, a diluire i significati, a smussare
le punte espressive, a spegnere ogni scintilla che sprizzi dallo scontro delle parole con nuove
circostanze.

In questa situazione, se è vero – come scrive Calvino con bellissima
definizione – che «ci sono cose che solo la letteratura può dare coi suoi mezzi
specifici», la perdita di parola da parte della letteratura significherà perdita di
parti essenziali della personalità umana e un degrado complessivo della civiltà.
Questa specie di sintesi della letteratura occidentale di tutti i tempi – che
Calvino ci offre con la moltitudine dei suoi riferimenti e delle sue citazioni – è la
risposta dello scrittore alla catastrofe annunciata: vale, appunto, come un’eredità;
e vale come un messaggio. La letteratura mostra la «diversità» là dove oggi tutto
congiura per farci vedere solo l’«uguale», l’«omogeneo», l’«appiattito». Dice
Calvino (e credo che con questo il suo pensiero sia tutto chiaro):
in un’epoca in cui altri media velocissimi e di estesissimo raggio trionfano, e rischiano di
appiattire ogni comunicazione in una crosta uniforme e omogenea, la funzione della
letteratura è la comunicazione tra ciò che è diverso in quanto è diverso, non ottundendone
bensí esaltandone la differenza, secondo la vocazione propria del linguaggio scritto.

Non è possibile non scorgere la profonda, impressionante connessione, che
collega questa conclusione di Calvino non solo al suo destino personale di
scrittore, ma piú in generale alla prospettiva che la «letteratura» in quanto tale ha
di fronte a sé nei decenni che seguono. Calvino ha perfettamente definito, prima
di scomparire, l’«Hic Rhodus, hic salta», di fronte a cui si troverà d’ora in poi
ogni scrittore (non puramente commerciale) del nostro tempo. E perciò le sue

parole ci sembrano chiudere nella maniera piú significativa l’età dei «classici
contemporanei», quelli novecenteschi.
Pasolini, Calvino e la «nuova questione della lingua».

L’inizio degli anni Sessanta del Novecento vede, fra tante novità emergenti nei campi piú disparati,
anche il ritorno della questione della lingua: alcuni interventi di Pier Paolo Pasolini, al tempo già
affermato poeta e regista cinematografico, intorno ai caratteri dell’italiano nell’epoca del «miracolo
economico» suscitano un fittissimo dibattito, che dai tradizionali interrogativi retorico-letterari si apre
a inedite problematiche di tipo sociale, politico, fino a coinvolgere l’identità stessa – antropologica –
del paese in un momento di grandi trasformazioni. Si è soliti definire «nuova questione della lingua»
l’insieme di prese di posizioni che si registrarono nell’arco di alcuni anni (la piú parte nel 1965), da
parte non solo di scrittori ma anche di linguisti e sociologi, posizioni che nel 1969 vennero raccolte in
un grosso volume a stampa curato da Oronzo Parlangèli, proprio sotto il titolo che abbiamo citato.

«È nato l’italiano come lingua nazionale».

Pasolini, sempre acuto nel cogliere attraverso spie linguistiche o comportamentali fenomeni di portata
piú generale, dedicò alle «nuove questioni linguistiche» una celebre conferenza, uscita poi nella rivista
«Rinascita» il 16 dicembre 1964. Partendo da un problema, apparentemente, piuttosto specialistico –
quale rapporto avessero gli scrittori nei confronti della koiné italiana – Pasolini passava rapidamente
all’enunciazione di alcune grandi discontinuità che si stavano a suo modo di vedere verificando
nell’assetto tradizionale dei rapporti comunicativi. L’avvento della industrializzazione massiccia del
dopoguerra, l’ampliamento dell’ascolto televisivo (si ricordi che già nei primi anni Sessanta milioni e
milioni di famiglie passano la serata a guardare Mike Bongiorno), il primo diffondersi dei consumi su
scala di massa stanno cambiando alle radici i caposaldi linguistici dell’Italia: il dialetto, strumento
espressivo normale per la quasi totalità del popolo e delle classi subalterne, subisce l’aggressione di
mezzi comunicativi moderni e potentissimi, veicolati dai mass media; l’italiano letterario, ricchissimo
di tradizione ma sganciato dall’uso, si ritrova improvvisamente spiazzato dai valori di speditezza
comunicativa e di tecnicità che il mondo delle aziende, il mondo tecnocratico del Nord Italia, sta
imponendo ovunque; si afferma in settori diversi, sulla spinta della logica industriale, un ideale
linguistico senza colore e senza eleganza, ispirato da funzioni strumentali, immediatamente pratiche,
legate alla produzione e al profitto.
L’analisi di Pasolini si articolava in alcuni passaggi retorici di grande effetto: lo stile espressivo dei
programmi televisivi (in cui, appunto, impera il re dei quiz, Mike Bongiorno, col suo indimenticabile
«Esatto!») fra breve trasformerà l’Italia, un tempo paese ove risuonava il dantesco «sí», nel paese dove
«l’esatto» suona. I dialetti arretreranno verso una marginalità popolare e paesana che li porterà a

scomparire ben presto, al punto che già oggi i Riccetti e i Tommasi (ovvero i «ragazzi di vita»,
protagonisti dei primi grandi romanzi pasoliniani) si muovono «remoti come in un’urna greca». E
l’italiano? Mentre perdono ogni efficacia i suoi riferimenti tradizionali, siano questi l’eleganza
rinascimentale o la retorica nazionale dell’Ottocento, la lingua si trova soggiogata dagli imperativi
comunicativi della tecnica, incuranti di ogni forma di espressività individuale o di gruppo. Pasolini
pronuncia al proposito un termine destinato a influenzare tutto il dibattito sociale e antropologicoculturale fino al giorno d’oggi: «omologazione». Questo principio di modifica dei valori, dei
comportamenti, dei costumi, si scarica senza incontrare resistenze sull’istituto linguistico: «Perciò –
conclude lo scrittore – in qualche modo, con qualche titubanza, e non senza emozione, mi sento
autorizzato ad annunciare, che è nato l’italiano come lingua nazionale».
Questo evento atteso da secoli si verificava dunque, secondo Pasolini, al prezzo di uno snaturamento
profondo non solo della lingua, ma della cultura degli italiani, fino a distruggere (almeno
tendenzialmente) la sua specificità storica. Siamo agli inizi di quel processo di «sviluppo senza
progresso», come Pasolini si esprimerà nei celebri interventi giornalistici del 1973-75 sul «Corriere
della Sera» (gli Scritti corsari e le Lettere luterane), che porterà alla deprecata «rivoluzione
antropologica» del consumismo, all’annullamento dell’identità, a quel «nuovo fascismo» carico di
violenza e privo di valori condivisi, che lo scrittore non si stancherà di denunciare fino al suo ultimo
giorno di vita. Erano dunque fuori di strada numerosi opinionisti e scrittori intervenuti in replica alle
«nuove questioni linguistiche», che ritennero di vedervi annunciato solo un ulteriore capitolo della
«poetica» pasoliniana, in sostanza un nuovo ideale letterario. Pasolini, come l’esperienza successiva
ha confermato, guardava decisamente piú avanti, e non solo in termini artistici.

Calvino e l’antilingua da combattere.

Fra i tanti pareri esposti nel corso della querelle, il piú interessante, anche in termini storico-linguistici,
fu quello di Italo Calvino, anch’egli, come Pasolini, non solo grande scrittore, ma anche profondo
osservatore della realtà sociale e culturale italiana. Calvino si incaricava di smitizzare l’ostilità
pasoliniana nei confronti della tecnica e delle sue possibili ricadute negative sulla lingua. Il male
radicato dell’italiano era, secondo Calvino, identificabile nella sua astrattezza e mancanza di
precisione, sfocianti nella nebulosità. Era questa la «antilingua», praticata dalla burocrazia, che
bisognava smantellare anche dal punto di vista culturale. Un celebre, spassosissimo articolo dal titolo
omonimo, fa vedere come, secondo Calvino, la burocrazia (in questo caso poliziesca) travestirebbe,
rendendola incomprensibile, la denuncia di un poveretto cui sono entrati i ladri in bottega («esercizio
soprastante») mentre lui, in cantina, accendeva la caldaia («essendosi recato nel locale dello scantinato
per eseguire l’avviamento dell’impianto termico…»). Queste deprecabili abitudini linguistiche vanno
vinte non demonizzando la tecnica, ma al contrario, promovendo una riforma culturale che insinui il

gusto per l’espressione precisa, aderente a bisogni comunicativi sempre piú determinati e complessi.
Alla drastica polarizzazione pasoliniana fra espressività e comunicatività bisognava dunque sostituire
l’immagine di un continuum di risorse linguistiche, che la società italiana dovrà imparare a gestire in
un quadro non solo nazionale, ma europeo.
Le mie previsioni sono queste: ogni lingua si concentrerà attorno a due poli: un polo di
immediata traducibilità nelle altre lingue, con cui sarà indispensabile comunicare,
tendente ad avvicinarsi a una sorta in di interlingua mondiale ad alto livello; e un polo in
cui si distillerà l’essenza piú peculiare e segreta della lingua, intraducibile per eccellenza,
e di cui saranno investiti istituti diversi come l’argot popolare e la creatività poetica della
letteratura (I. Calvino, Una pietra sopra, Einaudi, Torino 1980, p. 125).
Il dibattito degli anni Sessanta è stato l’ultima occasione in cui questione linguistica e questione
letteraria sono stati intimamente fusi. Dopo la rottura impressa alla querelle da Pasolini, e dopo le
radicali trasformazioni demografiche, socio-culturali e anche educative del decennio, la «questione
della lingua» ha mutato definitivamente aspetto. È entrata nelle scuole, nelle sedi sindacali e politiche,
è stata oggetto di attenzione da parte dei giornali, della radio e della tv: ma lo è stata in quanto
problema della generalizzazione della conoscenza della lingua nazionale, della diffusione
dell’alfabetismo e del suo consolidamento in tutte le classi d’età, della acquisizione di capacità
espressive e comunicative adatte alle esigenze del mondo d’oggi.

Dalla questione della lingua alla «vertenza linguaggio».

Un illustre linguista, Tullio De Mauro, proprio negli anni del dibattito di cui abbiamo riferito,
pubblicava la prima Storia linguistica dell’Italia unita (prima ed. 1963), al centro della quale era la
rigorosa documentazione scientifica del carattere elitario e, per dirla con Gramsci, «non nazionalepopolare» dell’italiano; e di lí a poco iniziava (col saggio La scuola fra lingua e dialetto, 1965) una
lunga battaglia per il rinnovamento dell’educazione linguistica nella scuola destinata a culminare (col
concorso di associazioni di insegnanti, come il Cidi (Centro di iniziativa democratica degli insegnanti)
e l’Mce (Movimento di cooperazione educativa), di una parte importante del mondo accademico,
raccolto nella Società di linguistica italiana, e di un ampio movimento di opinione) nelle Dieci tesi per
un’educazione linguistica democratica (1975), e in nuovi programmi per le scuole medie (1979) ed
elementari (1985). Con queste iniziative, l’antico messaggio di Graziadio Isaia Ascoli e Giuseppe
Lombardo Radice, di Carlo Cattaneo e Antonio Gramsci raggiungeva finalmente il livello
istituzionale.
Restava aperto, e resta in parte ancora aperto, il problema di una corretta attuazione pratica di questo
programma, che al di là delle leggi richiede sia una efficace preparazione scientifico-didattica del

personale insegnante, sia una sorvegliata pratica comunicativa da parte dei grandi mezzi di
informazione, giornali e televisione ai primi posti. Educazione linguistica democratica ed etica della
comunicazione sono oggi come le due facce, non separabili, di una stessa medaglia.

Torneremo su questo argomento nelle pagine conclusive del prossimo
capitolo.
16. La crisi della Prima Repubblica.
Quando si costruisce una storia letteraria (o forse ogni «tipo» di storia), e
soprattutto se ci si avvicina ai tempi in cui si vive, bisogna resistere alla
tentazione di attribuire un valore simbolico ai fatti – e alle «coincidenze» – che
si maneggiano. Nessuno però potrà sostenere che ci sia stata tendenziosità nella
ricostruzione «negativa» del pensiero e delle prospettive dei personaggi di
assoluto rilievo con le cui opere questo periodo si chiude: Fortini, Pasolini,
Calvino (ma si pensi anche a Sciascia, Morante e Volponi). L’andamento
periglioso e degradato dei tempi sembrerebbe incontrarsi con il disagio –
esistenziale ma anche ideale – delle personalità piú significative di quegli anni
(disagio, ansia, preoccupazione, che sembrano ormai passati nel dimenticatoio,
inconvenienti di un secolo fa).
Nelle pagine che precedono immediatamente queste ricorre spesso una
parola: «ultimo».
Si voleva, con questa recisa definizione, indicare le manifestazioni conclusive
di un’intera fase storica, quella che affonda le sue radici nella rottura
dell’antifascismo e della Resistenza (1943-45) e poi attraversa con sostanziale
continuità tutto il sostanziale immobilismo e al tempo stesso tutte le
trasformazioni e le rotture violente che hanno contraddistinto le vicende
dell’Italia repubblicana. Di questa continuità-trasformazione abbiamo ritenuto
che il personaggio piú rappresentativo sia stato Italo Calvino; ed è per questo che
questa parte della narrazione si chiude con lui.
È possibile che l’aggettivo «ultimo» valga anche sul piano storico per definire
questa fase conclusiva delle vicende italiane, ossia per segnare qui la parola
«fine» a quella che gli storici ormai sempre piú abitualmente definiscono «la
Prima Repubblica»? Si direbbe di sí. Esce infatti di scena con la fine del secolo il
sistema politico-istituzionale-culturale instauratosi in Italia quaranta-

cinquant’anni prima, con la lotta di Resistenza, la Liberazione, l’instaurazione
della Repubblica, la promulgazione della Costituzione e le elezioni politiche
generali del 1948 (cfr. infra, cap. IV , par. 5.).
I motivi di questa dissoluzione appaiono di natura sia internazionale sia
interna.
La lunga gara fra il sistema socialista sovietico e il sistema democraticocapitalistico ha fine nel 1989 con l’abbattimento del muro che aveva separato per
quarant’anni i settori occidentali della città di Berlino dal resto del mondo. Il
tentativo dell’ultimo segretario del Pcus, Michail Gorbačëv, di guidare senza
scosse traumatiche il passaggio dal sistema sovietico a una nuova fase fallisce
(per motivi che qui è inutile rammentare). Il sistema nel suo complesso collassa.
Le «democrazie popolari» che ne costituivano la realtà esterna (cfr. supra, cap.
IV , par. 3.) passano o ritornano tutte al sistema democratico rappresentativo (e
molte di esse, come abbiamo già ricordato, entrano a far parte della Comunità
europea). Al suo interno l’Unione Sovietica – tornata ad essere Repubblica russa
– procede anch’essa all’adozione di un sistema rappresentativo formalmente
democratico (anche se di fatto contraddistinto da molti aspetti autoritari).
Le ripercussioni di questo evento gigantesco sono grandi in tutto il mondo. È
cancellato il 1917: e con esso una serie infinita di ideali, miti e tabú, che con
esso erano rimasti collegati. In Italia, attraverso un travagliato processo, il Partito
comunista, uno dei protagonisti fondamentali della Prima Repubblica,
abbandona la propria identità e si trasforma nel febbraio 1991 nel Partito
democratico di sinistra (Pds). Settori della sua sinistra si riorganizzano in
movimenti neocomunisti.
Nel febbraio 1992 partono a Milano le inchieste giudiziarie (Pool di Mani
pulite) che mettono in ginocchio (con accuse di corruzione, frode e concussione)
i gruppi dirigenti di tutti i partiti componenti il cosiddetto «pentapartito», ma in
modo particolare della Dc e del Psi. I due partiti – fondamentali anch’essi nella
storia della Prima Repubblica – si sfaldano rapidamente, si dividono in fazioni
contrapposte e finiscono per uscire dalla scena.
Possiamo osservare che, in tutti questi casi, il quadro politico-culturale
italiano cambia – cambia anche radicalmente – ma solo per l’insorgere di fattori
esterni. Nel caso dei comunisti, perché l’inabissamento del sistema di
riferimento, per quanto ormai distanziato nei fatti e nelle idee, obbliga quasi a un

mutamento del marchio societario. Negli altri casi, perché la moltiplicazione dei
casi di corruttela rivela che ormai il sistema è paurosamente logoro, incapace
persino di un cambiamento autonomo. Il fatto, tuttavia, che la spinta innovativa
venga sempre da fuori – da una parte, dal crollo del sistema sovietico, dall’altra
(se è possibile mettere sullo stesso piano due cose tanto diverse), dalle iniziative
inquirenti della magistratura – è una chiave di lettura e una spiegazione delle
difficoltà successive. Ed è una controprova del fatto che il sistema italiano
risolve abitualmente i propri traumi scaricandoli su quello successivo. Era
accaduto nel corso di tutta la lunga fase precedente: continua ossessivamente ad
accadere.
Comunque il quadro che ne risulta è profondamente cambiato. Sul piano
internazionale si aprono le porte alla cosiddetta «globalizzazione».
«Globalizzazione» può intendersi a sua volta in due modi: o come un monopolarismo, completamente dominato dall’unica super-potenza uscita vittoriosa
dalla gara, cioè gli Usa; o come una moltiplicazione illimitata e multilaterale di
rapporti e scambi politici, economici, culturali, etnici. Le due versioni, nei due
decenni successivi, si sono alternate, intrecciate, e talvolta sono entrate in
conflitto fra loro. Dalla predominanza dell’una o dell’altra dipende
evidentemente il destino futuro dell’umanità.
Sul piano interno italiano comincia in quegli anni una ricerca che non sembra
ancora conclusa: la ricostruzione di nuove identità politico-culturali, che non
siano il semplice accumulo dei detriti delle vecchie. Si direbbe che per molti
versi l’Italia sia chiamata ora imperiosamente a fare i conti con il proprio
passato: ovvero, con le colossali inadempienze storiche, che, accumulatesi nel
tempo, ostruiscono il percorso verso una seria, corretta, responsabile e
coraggiosa presa di coscienza del suo ruolo in Europa e nel mondo.
Il primo paragrafo di tutti i capitoli che compongono quest’ultimo volume
della nostra Storia s’intitolava: Nascita di una Nazione. Si ha ragione di
chiedersi se l’ultimo non debba intitolarsi: una Nazione non nata. Qualcuno
spinge per rifare l’esame critico della storia italiana a partire dalla seconda
guerra mondiale, dalla lotta di Resistenza e dalla Liberazione, da cui
indubbiamente siamo nati. Ma ci si può chiedere altrettanto legittimamente se
l’analisi non debba esser spinta piú indietro, fino, appunto, agli anni lontani
dell’unità nazionale (1861, 1870), e qualche volta si è tentati di risalire ancora
piú indietro: alla «grande catastrofe italiana», ai tragici errori del

«comunalismo», ecc. Quanti dei problemi, che allora sembrarono risolti nello
sforzo concordemente unitario di moderati e di rivoluzionari, di riformisti e
radicali, lo erano stati davvero?
Non c’è dubbio che molti nel corso del tempo si sono cimentati in questa
impresa. Ci hanno provato, per la parte che la storia riserbò loro, gli esponenti
della Destra storica, e ci hanno provato – molto piú confusamente, a dir la verità,
e velleitariamente – gli esponenti della Sinistra storica. Ci ha provato, con una
lucidità degna di migliori risultati, Giovanni Giolitti. E ci ha provato a modo suo
anche il fascismo, nato, si potrebbe dire, quasi allo scopo di risolverli, dove gli
altri avevano rinunciato a farlo. Ci hanno provato gli uomini della Resistenza e
dell’antifascismo – e la Carta costituzionale resta senza dubbio l’espressione piú
alta di tale impegno.
Come mai, allora, l’elenco dei problemi sembra piú fitto e angosciante di
quanto non lo fosse nel 1861 o nel 1870? C’è un problema di unità del paese.
C’è un problema di laicità dello Stato. C’è un problema – per riprendere (forse
anacronisticamente?) le parole di grandi compagni di strada come Francesco De
Sanctis, Piero Gobetti e Antonio Gramsci – di «rivoluzione intellettuale e
morale». C’è un problema di preservazione dello Stato di diritto. C’è il problema
di separazione fra interessi privati e interesse pubblico, generale. C’è un
problema di ceto politico, mediocre e autoreferenziale. C’è un problema di
effettiva parità dei sessi. C’è un problema di alfabetizzazione reale. C’è un
problema di priorità nelle politiche delle istituzioni scolastiche e formative. C’è
un problema di difesa di quell’«ambiente», in cui l’«homo italicus» ha costruito
faticosamente ma straordinariamente nei secoli la propria storia, comportandosi
meglio, molto meglio, dei suoi discendenti di oggi. C’è un problema di buona
cultura.
Messi cosí in elenco, sembrerebbero i problemi tipici di una recente, anzi,
ancora non iniziata, «fondazione nazionale». Se fosse cosí, solo i ventenni di
oggi – dopo quelli del nostro Romanticismo, del Risorgimento, delle due Grandi
Guerre e della Resistenza – sarebbero in grado di affrontarli. Auguriamoci che
ne abbiano voglia.
17. Nota bibliografica.
Per la conoscenza storica di questo periodo ci si può richiamare ai testi elencati nella bibliografia al
capitolo precedente, in modo particolare S. LANARO , Storia dell’Italia repubblicana e P. GINSBORG , Storia

d’Italia 1943-1996. Cfr. anche il piú volte citato G. CANDELORO , Storia dell’Italia moderna, XI. La
fondazione della Repubblica e la ricostruzione. Considerazioni finali, Feltrinelli, Milano 1986. Ma si
vedano anche i molto utili M. REVELLI , Movimenti sociali e spazio politico e A. VITTORIA , Organizzazione
e istituti della cultura, in Storia dell’Italia repubblicana, II. La trasformazione dell’Italia: sviluppo e
squilibri, 2. Istituzioni, movimenti, culture, Einaudi, Torino 1995.
Nella ricostruzione che noi ne diamo, si potrebbe sommariamente osservare che tale storia si sviluppa
lungo tre segmenti: quello che parte dal ’56 e si conclude con il 1968-69; gli anni ’70, conclusi dai
drammatici eventi del ’77-’79; gli anni ’80, che approdano alla dissoluzione delle grandi forme ideologiche,
politiche, organizzative e culturali, che avevano caratterizzato l’intera fase precedente. In sostanza, il
periodo si apre con una crisi, quella del ’56, e si conclude con un’altra, quella dell’89; ed è contraddistinto
da una serie pressoché ininterrotta di crisi intermedie, che va aggravandosi man mano che la storia italiana
procede (e che neanche oggi s’è conclusa).
Tenendo conto di questa (possibile) periodizzazione, indicherò alcuni titoli di riferimento e di
orientamento, eccedendo probabilmente nel richiamare scritti e saggi miei, cosa che tuttavia si giustifica in
rapporto a una forte presenza personale nel corso di questo periodo.
Gli anni ’60 – caratterizzati da un grande dinamismo economico e sociale – appaiono contraddistinti
anche da una significativa ed effervescente produzione culturale e letteraria. Ci sono alcuni titoli che li
contraddistinguono in maniera quasi esemplare e che perciò vanno tenuti presenti per capire qualcosa di
quello spirito e di quel tempo: I. CALVINO , Il mare dell’oggettività, La sfida al labirinto, L’antitesi operaia,
su «Il menabò», rispettivamente del 1960, 1962 e 1964 (ora in Una pietra sopra. Discorsi di letteratura e
società, Einaudi, Torino 1980; poi Mondadori, Milano 1995); G. DELLA VOLPE , Critica del gusto,
Feltrinelli, Milano 1960; U. ECO , Opera aperta. Forma e indeterminazione nelle poetiche contemporanee,
Bompiani, Milano 1962, e ID. , Apocalittici e integrati. Comunicazioni di massa e teorie della cultura di
massa, Bompiani, Milano 1964; T. DE MAURO , Storia linguistica dell’Italia Unita, Laterza, Bari 1963; F.
FORTINI , Verifica dei poteri. Studi di critica e di istituzioni letterarie, Il Saggiatore, Milano 1965; A. ASOR
ROSA , Scrittori e popolo. Il populismo nella letteratura italiana contemporanea, Samonà e Savelli, Roma

1965; M. TRONTI , Operai e capitale, Einaudi, Torino 1966; L. MILANI , Lettera a una professoressa,
Libreria editrice fiorentina, Firenze 1967. Questa decina di testi, è meglio leggerli direttamente che
attraverso i loro interpreti.
In questa fase, in un ragionamento storico-critico piú completo sulla contemporaneità, bisognerebbe
segnalare la forte influenza della cultura francese (R. Barthes, M. Blanchot, G. Genette, piú avanti M.
Foucault) e del marxismo critico tedesco (M. Horkheimer, Th. W. Adorno, W. Benjamin), che contribuisce
fortemente a scardinare gli assetti tradizionali, storicistico-idealistici e storicistico-materialistici, della
cultura italiana. Una funzione analoga è svolta dalle influenze linguistiche e strutturalistiche di origine
europeo-orientale (R. Jakobson, M. Bachtin, J. M. Lotman, ecc.).
Recentemente è apparso un grosso volume, che rappresenta e raccoglie le testimonianze
dell’«operaismo» pre-sessantottesco, altro elemento indispensabile per capire il clima di quei tempi:

L’operaismo degli anni Sessanta. Da «Quaderni rossi» a «Classe operaia», a cura di G. Trotta e F. Milana,
saggio introduttivo di M. Tronti, DeriveApprodi, Roma 2008.
Un bilancio delle battaglie culturali e letterarie negli scritti raccolti da A. Asor Rosa in Intellettuali e
classe operaia. Saggi sulla forma di uno storico conflitto e di una possibile alleanza, La Nuova Italia,
Firenze 1973. Ma si veda anche di A. Asor Rosa il già citato Thomas Mann o dell’ambiguità borghese, De
Donato, Bari 1971, che già allora apriva il discorso di cui qui si possono cogliere alcune delle conseguenze.
Sugli anni ’70, sul «compromesso storico» e sulla drammatica conclusione del decennio, bisognerebbe
innanzi tutto ascoltare le voci dei due massimi (e tragicamente sfortunati) protagonisti del processo: A.
MORO , L’intelligenza e gli avvenimenti. Testi 1959-1978, introduzione di G. L. Mosse, note di G. Baget

Bozzo, M. Medici e D. Mongillo, Garzanti, Milano 1979 ed E. BERLINGUER , La questione comunista
(1969-1975), a cura di A. Tatò, Editori Riuniti, Roma 1975, e ID. , La crisi italiana. Scritti su Rinascita,
Rinascita, Roma 1985.
Altri testi mi sembrano utili per cercare di capire quel che stava accadendo: G. GALLI , Il difficile
governo. Un’analisi del sistema partitico italiano, il Mulino, Bologna 1972 (poi ripreso e sviluppato in ID. ,
I partiti politici italiani, Rizzoli, Milano 1991) e G. BAGET BOZZO , L’elefante e la balena. Cronache del
compromesso e del confronto, Cappelli, Bologna 1979. Sulla «strategia della tensione» e sugli «anni di
piombo», C. STAJANO e M. FINI , La forza della democrazia, Einaudi, Torino 1977. Raccolta di prese di
posizione degli intellettuali, Coraggio e viltà degli intellettuali, a cura di D. Porzio, Mondadori, Milano
1977.
Su questi argomenti ho scritto anch’io diversi articoli e saggi: A. ASOR ROSA , Le due società. Ipotesi
sulla crisi italiana, Einaudi, Torino 1977 (sulla frattura epocale intervenuta in quegli anni fra masse
giovanili e organizzazioni politiche e sindacali della sinistra), e ID. , La cultura politica del compromesso
storico, in «Laboratorio politico», II, 1982, n. 2-3 (poi in ID. , La repubblica immaginaria. Idee e fatti
dell’Italia contemporanea, Mondadori, Milano 1988, raccolta di articoli e di testi, che fino alla conclusione
accompagnano lo svolgimento del decennio successivo, quello degli anni ’80).
Su C. E. Gadda sono dei veri e propri classici della critica i saggi di G. CONTINI raccolti in Varianti e
altra linguistica. Una raccolta di saggi (1938-1968), Einaudi, Torino 1970, e in Quarant’anni d’amicizia.
Scritti su Carlo Emilio Gadda (1934-1988), Einaudi, Torino 1989, e G. C. ROSCIONI , La disarmonia
prestabilita. Studio su Gadda, Einaudi, Torino 1969. Importanti e aggiornatissimi E. MANZOTTI , «La
cognizione del dolore» di Carlo Emilio Gadda, in Letteratura italiana, Le Opere, IV. Il Novecento, 2. La
ricerca letteraria cit., (poi nella seconda edizione con «la Repubblica», vol. XV) e M. A. TERZOLI , «Alle
sponde del tempo consunto». Carlo Emilio Gadda dalle «Poesie» al «Pasticciaccio», Effigie, Milano 2009.
Sull’evoluzione della critica italiana contemporanea, fondamentali: L. ANCESCHI , Le istituzioni della
poesia, Bompiani, Milano 1968; C. SEGRE , I segni e la critica, Einaudi, Torino 1969; M. CORTI , Principi
della comunicazione letteraria. Introduzione alla semiotica della letteratura, Einaudi, Torino 1976. Molto
sollecitante è stato per me E. GARRONI , Senso e paradosso. L’estetica, filosofia non speciale, Laterza,

Roma – Bari 1986. Nel campo della critica sociologica (ma la definizione in questo caso è riduttiva) si veda
di A. ABRUZZESE , Verso una sociologia del lavoro intellettuale, Liguori, Napoli 1979, e ID ., La grande
scimmia. Mostri, vampiri, automi, mutanti: l’immaginario collettivo dalla letteratura al cinema e
all’informazione, R. Napoleone, Roma 1979.
Sulla neoavanguardia e in genere sullo sperimentalismo si vedano F. CURI , Ordine e disordine,
Feltrinelli, Milano 1965; C. VITIELLO , Teoria e tecnica dell’avanguardia, Mursia, Milano 1984; R.
BARILLI , La neoavanguardia italiana. Dalla nascita del «Verri» alla fine di «Quindici», il Mulino,

Bologna 1995.
Sui singoli autori e tendenze: B. FRABOTTA , «Il seme del piangere» di Giorgio Caproni; G. GIGLIOZZI ,
«Memoriale» di Paolo Volponi; G. MAGRINI , «Lessico familiare» di Natalia Ginzburg; M. CORTI , «Il
partigiano Johnny» di Beppe Fenoglio; P. V. MENGALDO , «Questo muro» di Franco Fortini, tutti pubblicati
in Letteratura italiana, Le Opere IV. Il Novecento, 2. La ricerca letteraria cit. (poi nella seconda edizione
con «la Repubblica», voll. XVI e XVII); G. TURCHETTA , «Il calzolaio di Vigevano» di Lucio Mastronardi;
E. MONDELLO , «Donnarumma all’assalto» di Ottiero Ottieri; P. SQUILLACCIOTTI , «Il giorno della civetta»

di Leonardo Sciascia (nella seconda edizione con «la Repubblica», vol. XVI); P. MAURI , «Fratelli d’Italia»
di Alberto Arbasino; G. NICOLETTI , «Nel magma» di Mario Luzi; N. LORENZINI , «Triperuno» di Edoardo
Sanguineti; M. ALLEGRI , «I piccoli maestri» di Luigi Meneghello; S. GIOVANARDI , «Le case della Vetra»
di Giovanni Raboni; M. BERSANI , «Geografia e storia della letteratura italiana» di Carlo Dionisotti; L. DI
NICOLA , «Le parole tra noi leggere» di Lalla Romano; B. FRABOTTA , «Serie ospedaliera» di Amelia

Rosselli; F. ANGELINI , «Mistero buffo» di Dario Fo; G. LUCCHINI , «Varianti e altra linguistica» di
Gianfranco Contini; M. ALLEGRI , «Sillabari» di Goffredo Parise; F. MARCOALDI , «Il Galateo in Bosco» di
Andrea Zanzotto; A. ABRUZZESE , «Il nome della rosa» di Umberto Eco (nella seconda edizione con «la
Repubblica», vol. XVII).
Sulle nuove forme della «letteratura di massa», si vedano i saggi di A. Abruzzese, G. Desideri, B. Bini,
A. Arslan, M. P. Pozzato, D. Ragone, G. Frezza, e altri, raccolti in Letteratura italiana, Storia e geografia,
III. L’età contemporanea, Einaudi, Torino 1989 (nella seconda edizione con «la Repubblica» vol. XII).
La bibliografia su Italo Calvino è sterminata. Segnalo: l’eccellente volume di Atti del Convegno
internazionale (Firenze, 26-28 febbraio 1987), a cura di G. Falaschi, Garzanti, Milano 1988; P. V.
MENGALDO , La tradizione del Novecento, serie III, Einaudi, Torino 1991; M. BELPOLITI , L’occhio di

Calvino, Einaudi, Torino 1996; M. CORTI , Trittico per Calvino, in EAD. , Il viaggio testuale. Le ideologie e
le strutture semiotiche, Einaudi, Torino 1978.
Sono da vedere: M. ZANCAN , «Le città invisibili» di Italo Calvino; A. ASOR ROSA , «Lezioni americane»
di Italo Calvino, in Letteratura italiana, Le Opere, IV. Il Novecento, 2. La ricerca letteraria cit. (poi nella
seconda edizione con «la Repubblica», vol. XVII).
I miei saggi su Calvino sono raccolti in A. ASOR ROSA , Stile Calvino. Cinque studi, Einaudi, Torino
2001.

Ha ragionato sul tema della Nazione in Italia F. DE FELICE , Nazione e sviluppo: un nodo non sciolto, in
Storia dell’Italia repubblicana cit., II. La trasformazione dell’Italia: sviluppo e squilibri, 1. Politica,
economia, società, e Nazione e crisi: le linee di frattura; III. L’Italia nella crisi mondiale. L’ultimo
ventennio, 1. Economia e società.

Capitolo sesto

Oltre le certezze. Dagli anni ’90 in poi

1. Fine del Novecento, ovvero: «Il declino del moderno».
Con la metafora degli «ultimi classici», intendevamo significare che una
lunga fase storica si chiude. Il senso piú letterale, e al tempo stesso minimale, di
tale affermazione è che si chiude il secolo in cui tali tentativi e figure si erano
manifestati ed espressi: il Novecento. Il Novecento, però, nella storia dell’uomo
come nella storia della letteratura, è un secolo un po’ speciale: è il secolo delle
«avventure estreme», delle spinte sovversive e disgregatrici piú poderose. Le
«avventure estreme» hanno condotto a «confini estremi»: su quei confini sono
state combattute battaglie (reali, ma anche ideali) di una durezza senza pari, che
hanno messo in forse la sopravvivenza stessa della «civiltà occidentale» – quella
civiltà da cui sono dipese nei secoli anche le sorti di quelle che noi abbiamo
inteso e definito come letteratura e arte del nostro tempo. Vinte le battaglie per
la sopravvivenza, ne è seguita una fase di estenuato ripiegamento, di puro e
semplice adeguamento dell’immaginazione alle realtà che ci siamo trovati a
vivere. Ma questo adeguamento – come diremo meglio piú avanti – non è
particolarmente propizio alle avventure dell’immaginazione, che in sé e per sé
sono e non possono non essere «estreme» (lo sono per loro natura, voglio dire;
se non lo sono, non sono avventure dell’immaginazione; ma se non sono
avventure dell’immaginazione, quale letteratura saranno in grado di produrre?)
Il Novecento, però, è solo l’ultimo terminale – e al tempo stesso la
conclusione logica, anzi logicissima – di una fase storica piú lunga, che
convenzionalmente, nel corso della nostra narrazione, abbiamo definito il
«moderno»: nato, per quanto riguarda l’Italia, dalla crisi-catastrofe del primo
Cinquecento (Machiavelli e Ariosto, eroi eponimi, per cosí dire, del mutamento);
e, per quanto riguarda l’Europa, dalla colossale rottura dell’«ancien régime» ad
opera della rivoluzione francese e dei suoi ideali portanti (colossale rottura i cui

effetti si sono poi diffusi, piú o meno, in quasi tutti i punti del globo, e con la
quale, comunque, conviene continuare a fare i conti).
Ora, il «moderno» – lo abbiamo visto via via cammin facendo – è stato
portatore di molte cose, ma il suo «senso in letteratura» potremmo riassumerlo
cosí, rinunciando a molte delle sfumature del caso. Se Gadda, Pasolini, Calvino,
Morante, De Céspedes, Fortini rappresentano le varie facce possibili del
«moderno» – anzi, della forma compiuta e matura del «moderno», anzi, per
essere piú corretti ancora, la forma compiuta e matura del «nostro moderno», del
«moderno italiano», sempre un po’ piú sfuggente e anomalo rispetto al
«moderno» francese o inglese o americano – quel che viene poi,
indiscutibilmente cosí diverso, può esser considerato o definito solo come «il
declino del moderno». Il famoso «post-moderno»? Diciamolo piú
semplicemente: il «moderno» comincia a uscire di scena, quando escono di
scena le caratteristiche piú importanti del «moderno», e cioè: la presenza in
letteratura, non meno che nelle ideologie e nella vita vissuta, di «disegni
generali», cui ispirare anche le proprie singole ricerche; un certo tipo di rapporto
– molto legato, molto stretto e alla fine circolare – fra razionalità, teoria,
immaginazione e scrittura; un senso molto forte della «moralità» dello scrivere,
ovvero la persuasione che si scrive non (semplicemente) per scrivere ma per
«cambiare» («cambiare» che cosa? A seconda dei casi, l’uomo, la Storia, le
convenzioni dominanti, la vita individuale e collettiva, la scrittura).
È vero che Calvino, scrivendo retrospettivamente del suo saggio L’antitesi
operaia, che è del 1966, affermava che si era trattato del suo ultimo tentativo
d’inserire la propria ricerca in un «disegno generale» (cfr. supra, cap. V , par.
6.2.). In quella dichiarazione si faceva luce l’esistenza d’un problema già
apparso minacciosamente all’orizzonte. Ma quel che in Calvino segue, piú che
l’abbandono di qualsiasi «disegno generale», si può intendere come l’ostinata,
persistente, persino un po’ ossessiva ricerca di sostituire un «disegno generale»
all’altro, cui dà luogo la ricorrente constatazione dell’inadeguatezza di ognuno di
loro a servire il fine per cui era stato pensato. E alla fine, dopo tanto provare e
riprovare, con le Lezioni americane lo scrittore insinua l’idea che, se un
«disegno generale», neanche di natura letteraria, ormai non è piú possibile, gli
potrebbe fare da gigantesca supplenza un recupero totale e totalizzante
dell’intera tradizione letteraria occidentale, assunta come macro-sistema di tutti i
sistemi ancora possibili.
Dopo, no. Quel che viene dopo fronteggia un mutamento epocale, che scarta,
rispetto ai modelli precedenti, come un cavallo imbizzarrito. Segno di vitalità?

Segno di decadenza? E verso dove? (nell’uno come nell’altro caso). Piú che
ricorrere a ipotesi generali, che sembrerebbero particolarmente azzardate (come
ricondurre a ipotesi generali fenomeni che per definizione non rispondono a
«disegni generali»?), credo piú utile (e piú onesto) limitarsi (per ora) a un
tentativo essenzialmente descrittivo.
2. Industria culturale e società di massa.
Se le condizioni «esterne» non sono buone, quelle «interne» lo sono ancor
meno. Di rapporti fra «industria culturale» e «letteratura» si discute fin dagli
anni ’60. Oggi, però, il fenomeno ha raggiunto un’evidenza incontestabile. La
«macchina per la produzione» tende a soverchiare i «soggetti produttori»: e le
«attese di mercato» occupano, in quella macchina, un ruolo quasi decisivo. Quel
«quasi» sta a significare: i margini di autonomia si sono estremamente ridotti; o
«uno che scrive» se li difende con estrema energia, oppure va a picco (magari
raggiungendo le piú alte tirature).
Lo sviluppo – gigantesco – dei «mezzi di comunicazione di massa» non ha
migliorato la situazione. Anzi. I «mezzi di comunicazione di massa» favoriscono
l’affermazione di segmenti dell’informazione fondati sulla semplificazione del
messaggio e sulla scarsa, scarsissima articolazione della notizia. Inoltre, quella
dei «mezzi di comunicazione di massa» è una civiltà che fa ricorso
prevalentemente all’«immagine», non al «testo scritto». Il diluvio delle
immagini cancella la parola. In Italia l’analfabetismo tradizionale, che era
fortissimo fino a qualche tempo fa, si salda con il nuovo analfabetismo, ossia
con l’incapacità ricorrente a usare quel minimo di strumenti che la scuola, in
teoria, sembrerebbe aver dato un po’ a tutti. Si leggono pochi libri per lo stesso
motivo per cui si leggono poco i giornali quotidiani. E quando li si legge, spesso
lo stimolo è determinato dall’esterno, ossia da motivi prevalentemente non
letterari.
Ma ci sono motivi di carattere anche piú generale. Una società democraticocapitalistica di massa non sembrerebbe il luogo piú adatto per la germinazione di
una buona letteratura. Naturalmente nulla di paragonabile al duro trattamento
che le hanno riservato i sistemi totalitari del Novecento. Però, quel che non
s’ottenne con la violenza, si potrebbe ottenere con la spontanea e fatale
automaticità dei meccanismi riproduttivi.
La società democratico-capitalistica di massa è per natura una società
livellatrice, egualitaria (almeno in apparenza): cioè, in tutti i campi,

mediocrizzante. Un «valore» (anche nel senso economico, oltre che culturale) si
afferma se piace a molti. Se piace a molti, vuol dire che è un valore comune,
banale.
Inoltre. Le «distruzioni culturali» degli anni ’20-’30-’40 (cfr. supra, pp. cap.
IV , par. 4.), operate dai regimi totalitari e dalle guerre, hanno lasciato il segno nel
senso che hanno lacerato, in taluni casi alla radice, il tessuto che avrebbe potuto
meglio resistere all’inondazione attuale. Invece, le resistenze sono state deboli,
perché il retroterra era debole. Sulle connessioni fra «crisi della cultura
borghese» e «apoteosi del sistema culturale di massa» si potrebbero scrivere
libri: il fatto che non si scrivano, vuol dire (anche) che non importa piú a
nessuno (anche gli orientamenti e le tematiche della «saggistica», oltre che della
letteratura creativa, sono stati influenzati da tale accoppiata, «crisi» piú
«apoteosi», e si aggirano sempre piú spesso su argomenti marginali).
Il fatto è che la letteratura è sempre stata ancorata a una presa di posizione
aristocratica, elitaria. Questo in senso anzitutto metaforico: lo scrittore, il poeta,
per sapere se c’è e com’è – per saperlo lui, intendo dire – ha bisogno di staccarsi
dalla massa, di distinguersi. Ma anche in senso letterale: la letteratura è sempre
stata sostenuta, compresa e coltivata da una qualche forma di aristocrazia: a
lungo, la nobiltà in senso proprio; poi la borghesia, che della nobiltà aveva preso
il posto, ereditandone però le ambizioni aristocratiche. Oggi la borghesia, quella
borghesia, è scomparsa e nessuno ne ha preso il posto.
Abbiamo avuto in Italia una piccola ma agguerrita «aristocrazia partigiana e
resistenziale»: i Calvino, i Levi, i Dionisotti, i Fenoglio, i Meneghello, e gli
effetti si sono visti, ma è stata ignorata e messa da parte, e ora comunque non c’è
piú. Per un certo periodo i suoi apologeti hanno parlato – e la coincidenza è
eloquente – di una «aristocrazia operaia». Ma anche quella aristocrazia è stata
sconfitta ed è uscita di scena. Resta – trionfatrice – la gigantesca «massa
democratico-capitalistica», che non è né aristocrazia né plebe: è il medium
sociale, che si autorappresenta nell’atto di esserci – perché c’è.
Questa situazione è estremamente generalizzata in tutto l’Occidente, ma si
espande anche in altre zone del pianeta (Russia, Giappone, America Latina; e la
Cina «comunista»?) In Italia, però, forse si vede piú che altrove, per la «solita
fragilità» delle strutture (no, la «passionalità» ormai c’entra poco, non c’entra
piú). L’Italia, infatti, distrugge sistematicamente le proprie élites: sociali,
politiche, culturali e persino produttive. Basta rileggersi gli snodi fondamentali
di questa nostra Storia (se non altro) per rendersene conto: le minoranze

intelligenti e attive sono sempre state cancellate dall’azione concorde delle
maggioranze passive e di potere (finte élites + masse). Ma la letteratura – come
ho cercato di dire – è un’attività tipicamente elitaria, volta a favorire, ha scritto
Calvino, «la comunicazione tra ciò che è diverso in quanto è diverso». Se gli
scrittori indulgono alle tendenze dominanti nella «società democraticocapitalistica di massa», non potranno che trasmettere «l’uguale all’uguale» (è,
del resto, ciò che fanno in generale i grandi canali dell’informazione nazionale).
La scommessa che si gioca in queste condizioni sembra dunque piú alta e
rischiosa del solito.
I nessi che legano insieme tutte queste relazioni sono resi ancor piú delicati
dal fatto che l’Italia sta diventando un paese multietnico e multiculturale; da
paese di emigrazione, prima esterna poi interna, un paese d’immigrazione.
Nessuno, o quasi, mi pare, ha valutato ancora le ricadute culturali di questo
gigantesco fenomeno. Fra pochi anni si formeranno in Italia cittadini dalle
provenienze piú disparate, che dovranno, piú o meno, per restare solo al nostro
campo, studiare (comprendendoli e apprezzandoli, se possibile) testi scolastici
che descrivono la storia della letteratura italiana, leggere libri scritti in lingua
italiana e, forse, scriverne. Questo fenomeno di «assimilazione» è a uno stadio
enormemente piú avanzato in altri paesi europei e americani. In Italia lo è molto
meno, perché l’Italia deve affrontare contemporaneamente i problemi di una
«Nazione non-nata» (nel senso storico, classico del termine) e di una «Nazione
aperta a un orizzonte multiculturale e multietnico»: cioè, contemporaneamente, i
problemi del proprio passato e quelli del proprio futuro. Questo è un caso in cui
si direbbe che la letteratura non deve (e non può) fare nulla d’intenzionale.
Dovrebbe soltanto (e questo può farlo), svolgere la sua missione tradizionale, e
cioè cercare di ricondurre a unità i due poli costanti del suo «esser forma»: la
tendenza a interloquire con il reale; e l’esigenza di farlo innanzi tutto in segreto,
nei labirinti misteriosi del suo secolare edificio.
La situazione descritta produce effetti – incontestabili, mi pare – nel tessuto
del sistema letterario italiano. Scompare del tutto quella che abbiamo definito
piú volte «società letteraria». Nata – almeno nelle forme che sono arrivate quasi
fino a noi, ma ovviamente ce n’erano state altre prima – nel corso degli anni
’20-’30, ha recitato un ruolo rilevante fino agli anni ’50-’70 («Officina», «Il
menabò», ecc.): poi si è dissolta; e con la scomparsa degli «ultimi classici»
(Fortini, Pasolini, Morante, Calvino) ha perso definitivamente consistenza.
La funzione della «società letteraria» consisteva essenzialmente nel favorire il

giro della «comunicazione» culturale fra autore e autore e fra gruppo e gruppo.
Suoi strumenti peculiari e specifici sono stati (nel corso del Novecento) le
riviste. Le riviste rappresentano la nervatura culturale della letteratura italiana
del Novecento. La scomparsa delle riviste (sopravvive, accanto a poche altre,
«Nuovi Argomenti», passata dalle mani di Moravia e Pasolini a quelle di
Siciliano a quelle dei suoi piú giovani e volenterosi amici) sta a significare la
scomparsa della «società letteraria».
Le funzioni svolte dalla «società letteraria» sono state assunte quasi tutte
dall’industria culturale. L’autore trova in casa editrice gli interlocutori
professionali di cui ha bisogno; per comunicare – oltre un certo livello – ha a
disposizione i giornali, il cinema, la televisione. Il «circuito interno» – da autore
ad autore – s’è ridotto enormemente d’intensità. È diventato predominante
quello «esterno» – da autore a editore.
Insieme con la «società letteraria» e le riviste crolla, dunque, qualsiasi
«ricerca di tendenza». Le classificazioni tradizionali (realismo, surrealismo,
astrattismo, informale, avanguardia, neoavanguardia, ecc.) perdono significato.
Si spezza un filo.
Qui effettivamente si colloca una riflessione di grande importanza (comunque
poi la si voglia affrontare e risolvere). Ne abbiamo già parlato, introducendo il
concetto di «ultimi classici». È fuor di dubbio, fenomenologicamente, che
s’indebolisca enormemente (o forse sparisca) una modalità tipica di una
consuetudine secolare: lo scrittore innova, ma sapendo di stare all’interno di una
tradizione, e comportandosi di conseguenza.
Devo ripetermi (del resto ovviamente), ma si pensi agli scrittori piú
importanti delle generazioni immediatamente precedenti: Gadda, Morante, De
Céspedes, Fortini, Banti, Pasolini, Calvino... Persino i neoavanguardisti
(Sanguineti!) hanno quasi piú rapporti con il loro passato che con il loro futuro.
E il ragionarci sopra in maniera inesauribile (Pasolini su Pascoli, Fortini su
Brecht e su Tasso, Calvino su Ariosto, Leopardi, Valéry) ne è la testimonianza
piú inconfutabile.
Anche questo s’attenua molto. Con la «società letteraria» – non ci vuole
molto a capirlo – sparisce il «discorso letterario», che ne è l’estrinseca e piú
naturale manifestazione. Ragionare su di sé, sulla propria opera, su quella degli
altri... questo duplice canale – il sé e gli altri – si è inabissato. I «modelli»,
quando ce ne sono (e talvolta ce ne sono), l’autore li tiene per sé, non li dà a
vedere, quasi li nasconde, per non farseli rubare. Predomina una concezione
«privatistica», non socializzata alla fonte, del «fare letteratura».

Questo, vero in generale, è ancor piú vero per quanto riguarda la «tradizione
italiana». Dire in che modo e in che senso gli ultimi autori che scrivono nella
lingua di questo paese si colleghino, consapevolmente o inconsapevolmente –
esplicitamente o implicitamente – a coloro che li hanno preceduti usando lo
stesso mezzo, è un’impresa francamente quasi impossibile. Qui forse si assiste a
un fenomeno che travalica di gran lunga i confini del «letterario». A Pasolini
sembrava un autore dell’altroieri Peire Vidal e a Calvino Cavalcanti; e Gadda
trattava Porta e Manzoni come consanguinei. Forse sono le «humanities» che
entrano a questo punto in crisi radicale, e gli scrittori ne riflettono piú o meno la
crisi: l’identità e la continuità del soggetto storico «cultura letteraria» (nazionale
e/o occidentale) non sono piú cosí vitali come una volta, sono relegate, al pari
delle grandi opere d’arte, nei «musei del sapere occidentale», dove possono
essere contemplate e ammirate dai visitatori, ma non vissute né ricreate.
3. Scritto e parlato.
Un ultimo grande ordine di problemi è quello rappresentato (come sempre)
dai problemi della lingua. In quale lingua scrivere i nuovi libri?
Nelle condizioni date e descritte anche questo problema viene affrontato con
estrema difficoltà. Se usare la «lingua dei classici» è sempre piú sconsigliabile,
perché non vengono riconosciuti classici, allora bisognerà rivolgersi altrove. Al
parlato? Questa è la soluzione piú frequentemente adottata. Ma anche questa non
senza difficoltà, perché il parlato – nella sua accezione piú generalizzata – è
quello della «massa democratico-capitalistica», il parlato della televisione e dei
mezzi di comunicazione di massa: una lingua ibrida, grigia e smorta, che, per
conseguire effetti coloristici, si può anche imitare e mimare, ma non è in grado
di alimentare un’identità nuova, perché ne è la negazione.
Il rapporto con la lingua è perciò, per lo scrittore contemporaneo, anzi
contemporaneissimo, una vera e propria lotta con Proteo, ossia con una creatura
sfuggente e al tempo stesso dalle mille forme, che è difficile fissare in uno
stampino identitario ben riconoscibile. Il risultato è che gli ultimi scrittori, anche
quando dicono cose diverse, le dicono in modo assai uguale. La lingua delle loro
finzioni non è, infatti, cresciuta con loro: l’hanno trovata bell’e fatta da qualche
parte e se ne sono appropriati. Ma la regola plurisecolare – e questa davvero non
si può cambiare – dice che l’identità dell’autore si riconosce dall’identità della
sua lingua: se la sua lingua è piatta e uniforme – uguale – anche la sua identità
sarà piatta e uniforme – e uguale.

4. Non una mappa, ma un percorso.
Alle difficoltà oggettive precedentemente descritte se ne aggiunge un’altra, di
carattere personale, che mi riguarda. Un conto è giudicare uno scrittore morto da
secoli, altro conto è giudicare uno con cui si è convissuto nel tempo, con cui si
sono letti gli stessi libri, viste e vissute le stesse vicende, condivise piú o meno le
stesse battaglie. Un conto è giudicare uno scrittore un poco piú anziano o
addirittura coetaneo; un conto è giudicare uno scrittore di venti, trenta o
quarant’anni piú giovane. I destini si sono separati: non abbiamo visto gli stessi
film, non abbiamo sentito le stesse canzoni, non abbiamo coltivato gli stessi miti,
non abbiamo amato le stesse persone. C’è un momento della vita in cui si smette
di guardare quelli che camminano davanti a noi e lentamente ci si volge a
guardare quelli che camminano dietro di noi: in questo movimento semicircolare, molte cose si acquistano, ma anche molte se ne perdono. E l’occhio,
comunque, non è piú lo stesso.
In questa marea di difficoltà, oggettive e soggettive, mi sembra di poter dire
ancora questo. Finita la «società letteraria», concluse le «battaglie di tendenza»,
alle prese, direttamente, con i meccanismi e la lingua della «società di massa»,
pare a me che «lo scrittore ultimo» sia piú solo che mai nella sua ricerca di una
(personale) identità, e dunque di una sua (inconfondibile) forma: perché le
condizioni sono cambiate, ma se non ci sono né identità né forma, non c’è
industria culturale che tenga, non si può parlare di letteratura, e se non si può
parlare di letteratura, non si può neanche parlare né di scrittura né di scrittori.
Da questa petizione di principio si può ricavare anche un piccolo, modesto e
molto personale criterio di lettura, che del resto è esattamente lo stesso che
abbiamo usato dall’inizio di questa Storia: c’è letteratura dove uno scrittore
rivela un’identità, e c’è identità laddove si manifesta una forma. La qualità
(estetica?) non è che la sintesi di questi tre-quattro fattori. Provare a coglierli è
già qualcosa, anche se i risultati del discorso critico-storico possono apparire in
questo caso piú vacillanti che in altri.
Con questa bussola si può intravedere un percorso, non disegnare una mappa.
Questo percorso – è doveroso precisarlo – non ha nessun valore obiettivo, serve
soltanto a rendere ragione di certe letture. Il fatto che un nome non ci sia non
significa niente. L’esclusione può corrispondere senz’altro all’applicazione del
(minimo) criterio di valore esposto in precedenza. Ma può anche esser dovuta a

distrazione o a mancanza di diligenza: l’autore (quello di questa Storia, intendo)
magari in tal caso stava leggendo un gruppo di poeti del Seicento allo scopo di
scrivere il capitolo relativo e non ha trovato il tempo di leggere gli «ultimi»,
quelli che stanno ormai quasi tutti dietro le sue spalle.
Precisato tutto questo – di cui mi auguro si tenga conto – il percorso previsto
mi risulta cosí delineato.
5. Gli eredi.
Chiamiamo «eredi» quegli scrittori che, in prosa o in poesia, hanno piú
rapporti con l’immediato passato e, forse, hanno un’idea di letteratura che
s’avvicina di piú alla mia. Limite invalicabile della descrizione è che essi, per la
data in cui nascono, non abbiano conosciuto la guerra, la seconda Grande
Guerra, oppure non siano in grado di ricordarsene: perché chi ha conosciuto la
guerra o è in grado di ricordarsene, sta in un’altra dimensione, vede il mondo
con altri occhi (è il caso di Eco o di Maraini o di Sanvitale o di Ginzburg e,
ovviamente, di altri, che sono stati collocati piú indietro nel racconto).
Seguendo l’ordine cronologico delle date di nascita, si comincia bene, anzi
benissimo. Del 1939, infatti, è il triestino Claudio Magris, grande germanista, il
quale in Il mito absburgico nella letteratura austriaca moderna (1963) ha
addirittura «inventato» una categoria storiografica, che ha avuto una fortuna
grandissima, quella della letteratura «mitteleuropea» (Joseph Roth, Musil,
Hofmannsthal). La sua narrativa s’intreccia inizialmente con le sue ricerche
letterarie: Danubio (1986) ricostruisce, lungo il percorso di quel grande fiume, le
«marche» caratteristiche di un’intera civiltà storico-culturale e insieme la
dimensione esistenziale, profonda, di tale percorso. In Microcosmi (1997) si
ripete il gioco del rapporto fra «luogo», «situazione» e «storia sentimentale», ma
con un’apertura fantastica e immaginativa davvero superiore. Un occhio di
riguardo dovrebbe essere riservato secondo me a un piú piccolo libro, Un altro
mare (1991), dove Magris ricostruisce le vicende in terra istriana di uno dei
compagni preferiti di Carlo Michelstaedter, Enrico Mreule, emigrato in America
Latina, rientrato dopo molti anni e finito in vecchiezza, malinconico e quasi solo,
sotto il giogo non precisamente piacevole degli slavi di Tito: delizioso libro
d’invenzione e di memoria.
Si potrebbe dire: bella forza, se Magris «scrive bene», con tutta la cultura che
ha. Quello dello «scriver bene» però è un luogo comune ricorrente per tutti gli

«eredi», il tratto che li caratterizza rispetto al poi ma anche, persino, rispetto al
prima.
Lo stesso si potrebbe dire, ad esempio, di Vincenzo Cerami (1940), romano,
scrittore colto, anche se preferisce non farlo vedere. Immerso profondamente
nella realtà capitolina, ne ha fatto emergere aspetti crudeli e allucinanti: nel
romanzo Un borghese piccolo piccolo (1976), nei racconti de L’ipocrita (1991),
nel libroverità Fattacci (1997).
Nell’immaginario di Cerami, dunque, il «fattaccio», la crudeltà per la
crudeltà, occupano un posto centrale. Che si può dire su questo? Per lui
rappresentare l’atrocità quotidiana è come spalancare l’apertura di un pozzo
oscuro e profondo, in cui brulica una moltitudine di creature bestiali, che però
all’apparenza hanno la nostra stessa apparenza, anzi, sono a prima vista piú o
meno ciò che noi siamo. C’è un rapporto, del resto spesso dichiarato, fra questo
immaginario e la «cronaca nera».
Si capisce però che per questo tipo di visione la «cronaca» («nera» appunto
come la conoscenza che la ispira e non viceversa) fa da mero materiale, da
supporto magmatico, che serve allo scrittore solo per sbarazzarsi d’un colpo
della pirandelliana ossessione dell’inverosimiglianza.
La bravura di Cerami consiste dunque nel cogliere l’interiore mediocrità di
questa tendenza insopprimibile all’orrore, non rinunciando neanche, quand’è il
caso, a colorire di grottesco e persino di ridicolo i fatti piú terribili. E questa
potrebbe essere una prima, approssimativa definizione di ciò che sarebbe per lui
lo «stile».
Cerami ha scritto la sceneggiatura di quasi tutti i film di Roberto Benigni.
Siamo sempre nella zona del «coltissimo» con Antonio Tabucchi (1943),
toscano di Pisa, noto lusitanista, studioso e traduttore di Fernando Pessoa (18881935), importante poeta portoghese. Ha scritto romanzi, dapprima di area postneoavanguardistica, poi sempre piú liberi e inventivi: Il piccolo naviglio (1978),
Notturno indiano (1984), il fondamentale Sostiene Pereira (1994); e racconti:
Piccoli equivoci senza importanza (1985). L’ultimo romanzo, Tristano muore
(2004) rappresenta anche una triste e sconsolata confessione a sfondo
autobiografico.
Il gioco sottilissimo delle corrispondenze e delle ambiguità sorregge
costantemente le trame narrative di Tabucchi. Voglio dire: «Sostiene Pereira»
(titolo che di per sé costituisce una dichiarazione di problematicità e di dubbio)
non è solo una frase continuamente ricorrente nel romanzo (bellissimo), cui dà il

titolo: ma è la forma espressiva dichiarata di un’architettura logica (insisto:
logica), che sostiene e giustifica le strutture di quasi tutti i romanzi tabucchiani.
In che senso? Nel senso che il romanzo, la narrazione, invece d’essere una piú o
meno autentica rappresentazione di realtà, ne è costantemente – riga per riga,
pagina per pagina – un’interpretazione, la quale coincide sovente con la
«testimonianza» del personaggio, il quale, a sua volta, è al tempo stesso
protagonista e autore del libro. L’autore invece, quale risulta dalla copertina del
libro, Antonio Tabucchi, è lui a fungere da intermediario e «trascrittore» di una
vicenda narrata da altri – narrata da altri ad altri. Lo stesso, forse in modo ancor
piú dichiarato, si potrebbe dire del romanzo che segue, La testa perduta di
Damasceno Monteiro (1997), che assume la forma esplicita del romanzo giallo,
quasi ad accompagnare anche nella scelta del genere il carattere inquisitorio e
indiziario del ragionamento dello scrittore.
Narratore tipico del post-moderno, potrebbe esser chiamato, in un’antologia
dei nostri tempi, a far da simbolo di un’epoca (letteraria o no) priva di certezze.
Del 1943 è anche il romano Franco Cordelli, il quale ha riportato la
morantiana «isola d’Arturo» al centro del suo primo, eccellente romanzo:
Procida (1973). È la storia – seguita con introspezione attenta e sapiente – di una
ricerca di distacco e d’indifferenza, che s’accompagna alla percezione, da parte
del protagonista (uno scrittore in vacanza sull’isola), di un totale fallimento
esistenziale. Mentre la vita intorno continua, non c’è modo per lui di recuperare
il senso della propria.
Questo senso, piú che angoscioso, fastidioso e intollerabile, di una ricerca
senza capo né coda ritorna in I puri spiriti (1982) e in Pinkerton (1986). Cordelli
ha dato una rappresentazione grottesca e amara dell’Italia berlusconiana ne Il
duca di Mantova (2004).
D’origine ligure, ma solidamente impiantato a Torino, Nico Orengo (1944) è
narratore e poeta di piccoli quadri di vita, in cui un’esistenza individuale è
intensamente concentrata, al di qua, tuttavia, di ogni dramma dichiarato, anche
quando la tragedia incombe (Miramare, 1976; Ribes, 1988; L’autunno della
signora Waal, 1995; Di viole e liquirizia, 2005). In uno scrittore del genere, che
non punta alle grandi tematiche, anzi, da questo punto di vista, tende a volare
basso, tutto dipende dall’equilibrio che riesce a stabilire fra l’intenzionale
limitatezza del quadro e la resa psicologica dei suoi personaggi. È lo «stile» a
garantire a Orengo questo equilibrio: contenuto, discreto, a piccoli tratti, attento

alla resa e privo di qualsiasi movenza di tipo – per cosí dire – puramente
formale.
Nel suo ultimo libro Hotel Angleterre (2007) la tecnica letteraria è spinta fino
a esiti di notevole eleganza: con un virtuosismo mai sforzato la parola
dell’autore, a tratti intensamente lirica, intreccia qui i fili della memoria letteraria
e della memoria famigliare, della finzione e della realtà.
Di Clara Sereni (1946), romana, si sarebbe potuto pensare, con
Casalinghitudine (1987) e Passami il sale (2002), che fosse scrittrice ancorata a
una dimensione ironica e quotidiana, un po’ minimalista, dell’esistenza. Il gioco
dei regni (1993, ripubblicato nel 2007), storia della sua famiglia, composta di
grandi intellettuali e di grandi politici, lacerata tra fede comunista e prospettiva
sionista, è invece un grande libro, il piú bel libro di memoria famigliare ebraica
che sia apparso in Italia dopo Lessico famigliare di Natalia Ginzburg. I vari piani
del racconto – e, dato il tema, ce ne sono molti, dallo storico al quotidiano, da
quello politico a quello degli affetti famigliari – sono resi nei loro diversi intrecci
con uno stile lucido e preciso, che però non rinuncia a far trasparire la nostalgia
affettuosa del ricordo e lo spasimo per i molti dolori subiti e le incomprensioni
talvolta tollerate, talvolta sofferte. Di primissimo ordine la ricostruzione del
mondo borghese romano, ebraico, ricco e antifascista, fra le due guerre e prima
della grande e irrimediabile catastrofe.
L’emiliano Ermanno Cavazzoni (1947), un po’ appartato, è però scrittore di
grandi finezze (forse sulle orme di Gianni Celati). Cavazzoni è autore di uno dei
libri piú interessanti degli ultimi anni: Il poema dei lunatici (1987). Le Vite brevi
di idioti, che lo seguono di qualche anno (1997), risalgono all’ispirazione del
Poema, ma al tempo stesso l’approfondiscono e la diversificano.
Il mondo di Cavazzoni è fatto di allucinazioni elementari, di fantasmi partoriti
dalla coltre umidiccia e germinale della terra, di trasfigurazioni e misteri
concepiti da menti semplici ma estremamente fervide e produttive.
La componente emiliana è fortissima: scorci di vecchie città malate, fossi,
marcite, canali e discariche, umori forti e molto materiali, riportano a quella
parte di quel mondo regionale rimasta indenne, e sia pure sotto forma di detriti,
frammenti e schegge, dietro l’ingannevole caleidoscopio dello sviluppo (che
pure anch’esso qua e là talvolta compare).
Cavazzoni sottrae però questi spunti originari, archetipici, alla loro grezza
materialità e li solleva in un clima surreale, anzi allucinato: la «luce» della

«luna» è, nel senso proprio del termine, l’impalpabile fondale su cui la sua
fantasia si produce in aerei, fantasmagorici arabeschi: forse per pochi iniziati, ma
di gran classe.
Forse di Aldo Busi (1948) si potrebbe dire che i suoi sviluppi piú recenti non
siano altrettanto persuasivi, ma i primi due libri, Seminario sulla gioventú (1984)
e Vita standard di un venditore provvisorio di collant (1985), hanno una forza
espressiva di prim’ordine, concentrata essenzialmente sulla rappresentazione di
un precario equilibrio psico-sentimentale (ma senza piagnistei, anzi, piuttosto
determinata e persino aggressiva).
Di Daniele Del Giudice (1949), romano ma trapiantato a Venezia, bisognerà
ricordare innanzi tutto la particolare lucidità e finezza dello stile, con cui
prosegue una lunga tradizione di scrittura novecentesca italiana (qui, all’origine
della ricerca, c’è indubbiamente Calvino). Dal romanzo d’esordio Lo stadio di
Wimbledon (1983) ad Atlante occidentale (1985) ai racconti «aeronautici» di
Staccando l’ombra da terra (1994), fino a quelli raccolti in Mania (1997), Del
Giudice non ha fatto che esibire la sempre maggiore consistenza e solidità del
suo punto di vista, delle sue tematiche, del suo modo di scrivere.
Quella di Del Giudice è una scrittura pungente, acuta, precisa – e al tempo
stesso fluida, ininterrotta, avvolgente. Tutto è nitido nel suo mondo formale,
eppure la nitidezza dei contorni è come in movimento, oscillante, quasi corpo
immenso in un’acqua cristallina, di cui abbiamo una visione translucida,
leggermente sfocata e assolutamente veritiera. Di nuovo vien fuori quel carattere
di fondo dello scrittore, che è senza dubbio (nel senso piú autentico del termine)
un realista e un descrittore dei costumi e del tempo, ma all’ultimo momento,
invece di calare la mannaia che recide e separa, trova la parola fluida che fa da
ponte fra l’orizzonte del reale e l’orizzonte mentale. Ciò che è tipico degli
scrittori subcorticali, com’era, appunto, Calvino. In tema di eredità, qui siamo ai
massimi livelli.
Per la poesia si può fare qui un analogo discorso: pare a me che due
personalità – le quali a rigor di termini starebbero nella generazione precedente –
come quella di Amelia Rosselli (1930-96) e di Giovanni Raboni (1932-2004),
per motivi biografici e stilistico-formali, abbiano fatto da tramite fra le
esperienze degli anni ’60-’70 e quelle successive.
Amelia, figlia del martire antifascista Carlo (cfr. supra, cap. III , par. 13.3.),

dopo aver vissuto a lungo all’estero, e aver scritto in varie lingue straniere, ha
attraversato in Italia un’esperienza neoavanguardistica, ma poi, con Serie
ospedaliera (1969) e soprattutto con Impromptu (1981), ha ricollegato le sue
esperienze di dissociazione e frammentazione del linguaggio allo studio e al
canto di una condizione umana divisa e servile, sempre allo stremo e sempre
riaffiorante.
Giovanni Raboni, legato originariamente a Franco Fortini, ha voluto
esprimere il senso profondo del conflitto immedicabile tra l’individuo e la storia,
venute meno le certezze di un tempo (A tanto caro sangue, 1988; Versi guerrieri
e amorosi, 1990: ma per un piú meditato discorso sull’autore bisognerebbe
risalire fino al bellissimo Le case della Vetra, 1966).
A Rosselli e Raboni affiancherei Alda Merini (1931), della cui poesia ricordo
quel che ne scrisse incisivamente Maria Corti (1992): in essa «vi è prima una
realtà tragica vissuta in modo allucinato e in cui lei è vinta; poi la stessa realtà
irrompe nell’universo della memoria e viene proiettata in una visione poetica in
cui è lei con la penna in mano a vincere». Delle sue numerose raccolte, mi pare
giusto indicare Delirio amoroso (1989) e Vuoto d’amore (1991).
In questa zona di confine fra passato e presente va collocato anche il romano
Dario Bellezza (1944-96), oggi a mio giudizio un po’ troppo dimenticato, forse
perché precocemente scomparso, forse perché considerato troppo dipendente
dalle esperienze di Sandro Penna e Pier Paolo Pasolini. Nella sua maturità
espressiva, invece, fatta non solo di «tradizione maledetta» e di ossessioni
psicologiche, ci sono alcuni bellissimi, malinconici componimenti (Morte
segreta, 1976; Serpenta, 1987; Libro di poesia, 1990). Con Bellezza la
décadence – quella vera, che viene direttamente dal simbolismo francese
dell’ultimo Ottocento – fa la sua ultima comparsa, e mi pare giusto
riconoscerglielo.
6. Invenzione letteraria e mercato.
In una situazione come quella che abbiamo in precedenza descritto, è
evidente, è ovvio che il successo nelle vendite rappresenti un argomento
formidabile a favore, anche, di una determinata opzione letteraria. La
compilazione delle «classifiche» di vendita rappresenta uno straordinario (anzi,
diabolico) strumento di orientamento (in qualche modo coatto) delle volontà dei
singoli autori. È difficile che uno di loro resista alla tentazione di entrarci; se ci è
entrato una volta, cercherà di tornarci; per tutti quelli che restano al di fuori di

questo poco intellettuale «convito», è difficile resistere alla tentazione d’imitare
quelli che hanno saputo entrarci. Al gioco infernale si devono spesso risultati
innominabili.
La cosa è però piú complessa di quanto non appaia a prima vista. Non si può
infatti leggere il successo di mercato come un equivalente automatico di un
giudizio di valore negativo. Come abbiamo ricordato (cfr. supra, cap. V , par.
14.), Il nome della rosa di Umberto Eco è l’esempio tipico di un romanzo di
grande successo, che non può essere ridotto all’analisi, fenomenologica e
sociologica, delle ragioni di quel successo. Qualche anno prima, due scrittori,
peraltro di grande finezza, come Carlo Fruttero (1926) e Franco Lucentini (19202002), costituitisi in binomio inscindibile, avevano prodotto, con La donna della
domenica (1972), un prototipo, di diverso livello e di qualità piú andante ma
tutt’altro che spregevole, di racconto d’«intrattenimento» non privo d’una sua
dignitosa compostezza (anche formale e linguistica).
Piú che procedere a sommarie schematizzazioni, bisognerà dunque chiedersi
ogni volta come l’autore combini la sua ricerca d’un rapporto di confidenza e
d’intesa con un pubblico di massa e il proprio desiderio di mantenere una propria
identità e una propria elevatezza di tono. Da questo punto di vista si possono
leggere con legittimo godimento sia un tipico «giallo italiano» come Io uccido
(2002) di Giorgio Faletti (1950) – meno divertente il suo secondo esperimento –,
sia l’abbondante produzione – racconti gialli, inchieste, libri misti di realtà e
fantasia (Il giorno del lupo, Almost Blue, ecc.) – di Carlo Lucarelli (1960).
Queste realtà economico-sociologiche introducono dunque un ulteriore
elemento di difficoltà nella valutazione del «letterario» nel corso (non breve,
presumibilmente) della presente fase storica. Questo elemento, seguendo il
nostro ragionamento, costituisce, o dovrebbe costituire, un problema, non un
impedimento. La scala dei «valori» si è moltiplicata, non accorciata, in
conseguenza dell’irruzione sulla scena letteraria di una tale fenomenologia.
Bisogna saper vedere piú cose, non meno. E vedere le une e le altre con
un’attitudine «critica», non «classificatoria» né pregiudiziale.
Considerazioni di questa natura, e altre ancora, non sono eludibili, soprattutto
se si pensa all’enorme e continuato successo editoriale di un autore come il
siciliano Andrea Camilleri (1925). Qui il quadro si complica ancor piú.
Troveremmo infatti piú naturale pensare che un autore di grande successo non
possa essere oggi che un giovane scrittore trentenne, scaltrito fin dalla nascita in
tecniche di comunicazione culturale di massa e in marketing editoriale. Con

Camilleri siamo invece di fronte a un anziano gentiluomo d’illibati costumi,
appartenente alla medesima generazione di Calvino e di Meneghello, che la
pensa piú o meno come loro, e scrive – apparentemente – senza vistose
concessioni a bellurie massmediologiche.
Difficile dunque pensare che, dietro l’enorme successo dei suoi libri, ci sia
una perversa progettazione di mercato (la moltiplicazione dei titoli da un certo
momento in poi indulge invece chiaramente a una replicazione un po’ scontata
delle ragioni di tale successo). Bisognerà dunque ipotizzare l’esistenza di un
diverso meccanismo. Una possibile ipotesi è che Camilleri, passando dalla
narrazione d’impianto storico a quella «giallistica» abbia trovato il passo e la
forma giusti per la sua particolare volontà di comunicazione (il meccanismo del
«giallo», del resto, sta dietro quasi tutte queste operazioni di trionfale
affermazione sul mercato: come abbiamo detto, ce n’è anche in Eco).
In secondo luogo, la scelta di un personaggio semplice come il commissario
Montalbano, molto siciliano ma al tempo stesso buon servitore dello Stato,
antimafioso e anticonservatore, deve aver incontrato l’interesse e i favori di un
pubblico largo, medio-colto, desideroso d’«intrattenimento» ma non di
«evasione».
Qualche suggestione proveniente dal campo internazionale – dove il
problema, del resto, è assai presente e suscita vivaci discussioni – deve essergli
arrivata: il nome del «suo» commissario deriva infatti – lo scrive Camilleri
stesso – da quello dello scrittore spagnolo Vázquez Montalbán, padre a sua volta
del commissario Pepe Carvalho, che presenta molti punti di contatto con il suo
collega siciliano (la produzione letteraria per il mercato non è ovviamente un
fatto solo italiano, anzi). Una professionalità registica fuori del comune – che è
poi quella che caratterizza di piú la storia intellettuale e artistica di Camilleri nel
corso della sua esistenza – deve aver fatto il resto. Il multilinguismo proprio del
mondo di Montalbano compie l’opera, in una fase come la nostra in cui parlare
piú lingue (non piú soltanto l’«italiano» e il «dialetto») sembra diventata una
consuetudine universale.
7. Altre forme di comunicazione letteraria non tradizionali.
L’assedio portato dai mezzi di comunicazione di massa alla letteratura
d’impianto tradizionale produce però anche un effetto di segno contrario: e cioè
il fatto che «elementi» di letteratura si ritrovino «disseminati» anche in un’altra
moltitudine di forme di comunicazione, sostanzialmente generate dalla società

democratico-capitalistica di massa e dallo sviluppo dell’industria culturale. Cioè:
da una parte la letteratura di tipo tradizionale – libro e scrittura – deve difendersi
dall’invasione massmediologica, che vi introduce modelli tipici dei propri
linguaggi e delle proprie strutture formali; dall’altra, nell’universo
massmediologico penetrano elementi tematici, linguistici e formali tipici della
letteratura tradizionale.
Il tema è immenso, e c’interessa solo segnalarlo (perché il quadro
interpretativo ne tenga minimamente conto).
L’osmosi letteratura-cinema è sempre stata formidabile, a partire almeno
dagli anni ’50. Si potrebbe ricostruire una storia della letteratura italiana
contemporanea, passando attraverso le versioni filmiche dei nostri libri piú
celebri: Moravia, Pratolini, Pavese, Gadda, De Céspedes, Brancati... (per non
parlare di Manzoni, Boito, Campana, Verga, De Marchi, Serao, Bacchelli,
Palazzeschi...)
Un discorso analogo, ma piú esteso, si potrebbe fare per le sceneggiature dei
serials televisivi: spesso il risultato di un coacervo di detriti letterari di tutti i
tempi, dalla saga Hrunica al romanzo giallo novecentesco ai «racconti romani»
di Moravia ai «romanzi romani» di Pier Paolo Pasolini.
D’impianto decisamente letterario quelle combinazioni di «parole» e
«immagini» che sono i fumetti contemporanei, genere nel quale l’Italia ha
prodotto personalità di livello internazionale: dal veramente geniale Francesco
Tullio Altan (1942), noto piú semplicemente come Altan, a Guido Crepax
(1933-2003), prosecutore di grande fascino del racconto sessuale europeo degli
anni ’40-’60; da un narratore esotico e avventuroso affascinante come Hugo
Pratt (1927-95) a un tenebroso illustratore di destini violenti e grotteschi come il
giovane e sfortunato Andrea Pazienza (1956-1988). Costituiscono l’equivalente
moderno delle «facezie del Piovano Arlotto» le gustosissime vignette che
appaiono sui grandi quotidiani di Emilio Giannelli («Corriere della Sera») ed
Ellekappa (Laura Pellegrini, «la Repubblica»), le quali – lo dicono un po’ tutti –
appaiono spesso piú penetranti e persuasive degli articoli di fondo cui si
affiancano.
Piú vicini a una simbiosi tradizionale – quella tra «parole» e «musica» – sono
gli autori dei testi delle canzoni, che nel corso degli ultimi trenta-quarant’anni
hanno circolato in Italia, non solo in ambito giovanile, costituendo una
componente non piccola del rapporto fra «invenzione letteraria» e «grandi

masse». Anche questo tema meriterebbe un grande sviluppo. Esso, infatti, da una
parte si colloca nell’alveo di una tradizione tipicamente italiana, quella della
«poesia per musica», dall’altra s’inserisce con modi suoi propri nella grande
«rivoluzione» dei linguaggi espressivi promossa dal gruppo dei Beatles (196270), la quale ha scardinato, al di là dell’evento strettamente musicale, le forme
stesse dell’«immaginario collettivo». I testi in questione, soprattutto in taluni
casi, non potrebbero essere esclusi in nessun modo da una storia del linguaggio
poetico italiano contemporaneo, con il quale hanno rapporti effettivi,
dimostrabili.
Ricorderò quattro nomi, i quali hanno in comune, mi pare, una tendenza alla
«narratività», cioè al racconto di situazioni e di storie, con punte liriche piú o
meno accese, però generalmente ricondotte nell’alveo ben preciso del
«racconto» (e con questo si potrebbe individuare una rete di relazioni loro anche
con il mondo della narrativa italiana e straniera contemporanee). Inoltre, i
quattro hanno in comune una forte caratterizzazione locale, anzi urbana, quasi
ognuno di loro s’atteggiasse a «cantastorie» del proprio «luogo d’elezione».
Sono il genovese Fabrizio De André (1940-99); i bolognesi, o comunque
emiliani, Francesco Guccini (1940) e Lucio Dalla (1943); il romano Francesco
De Gregori (1951).
La loro è poesia che, piú che nobilmente, si è posto il fine di colloquiare con
la gente e di fargliela diventare sua. Non sottovalutabile l’esperienza, dunque, in
una fase come la nostra, dove questo rapporto sembrerebbe diventato, per altri
versi e nelle altre forme, sempre piú difficile e precario.
8. La «resistenza della poesia».
Ma vediamo per l’appunto cosa accade ai «piani nobili» della ricerca poetica.
Il titolo di questo paragrafo si spiega con la mia persuasione che, in campo
poetico, appaiano molto meno visibili i fenomeni di corrosione e volgarizzazione
del linguaggio propri della prosa narrativa e di conseguenza piú appariscente la
linea di continuità rispetto al lavoro delle generazioni precedenti. La rottura vera
è quella fra l’ermetismo e il «dopo», avvenuta due decenni prima. Ma dal
momento in cui comincia una nuova storia, non piú ermetica o ermetizzante,
ogni singolo individuo poeta si collega spontaneamente a coloro che lo hanno
preceduto, per trasmettere qualcosa a coloro che lo seguono.
Se si leggessero in successione il 11 del capitolo precedente, L’«antica

poesia» (cfr. supra, cap. V , par. 11.), le osservazioni che abbiamo dedicato
poc’anzi ai poeti della fase intermedia (cfr. supra, pp. 591-92) e ora quelle che
seguono, si avrebbe la riprova di un discorso continuo, che non smette mai di
riflettere su se stesso.
In sostanza, i poeti delle ultime generazioni ci appaiono meno esposti ai
traumi della frattura e della perdita di radici, che abbiamo individuato nelle
caratteristiche costitutive di questo periodo conclusivo. Perciò li leggiamo – per
cosí dire – con atteggiamento piú «famigliare»: stentiamo di meno – almeno noi
– a riconoscerci in loro.
La spiegazione mi sembra semplice. La poesia ha perduto l’«egemonia» in
campo letterario piú di cinquant’anni fa, ai tempi del tramonto dell’ermetismo
(cfr. supra, cap. III , par. 15. sgg.): non deve piú regolare i conti con l’opinione
pubblica circostante, con la quale intrattiene un rapporto meno diretto e piú
intellettuale. Siccome non è tanto popolare, è piú aristocratica (il discorso, come
si vede, si lega benissimo in tutte le sue parti). Siccome è piú aristocratica, sa
difendersi meglio dal mercato; oppure – ed è probabilmente l’ipotesi piú fondata
– il mercato non sa che farsene. Le basse tirature sono garanzia di purezza. Il
motivo è lo stesso di quello per cui milioni d’italiani – pare – scrivano
contemporaneamente poesie: loro non vogliono conquistare il mercato, vogliono
far sapere che ci sono, in primo luogo farlo sapere a se stessi (che è il motivo per
cui la poesia è da sempre esistita). Perciò la poesia è piú intatta e può permettersi
una serie di esperimenti da cui la prosa narrativa invece non può non guardarsi.
Va da sé che neanche nel caso della poesia conviene (per ora) tentare
raggruppamenti e individuare linee di tendenza: ognuno di questi individui –
uomini e donne – va da sé, e questo è forse il prezzo pagato da chi, di questi
tempi, decide di far da solo invece di farsi aiutare da altri.
A introdurre questa «poesia che resiste» credo sia giusto mettere, e non solo
per motivi anagrafici, il ligure Giuseppe Conte (1945): con la sua prima raccolta,
infatti (L’ultimo aprile bianco, 1979), rompeva decisamente con l’esperienza
neoavanguardista ancora incombente e recuperava con decisione il rapporto con
la grande tradizione lirica italiana ed europea (Montale, ad esempio; non casuale
la dedica del volume a un nome per piú versi significativo, Luciano Anceschi,
cfr. supra, cap. III , par. 14.2.).
Questa linea di neo-orfismo e di forte tensione metafisica, «che insiste sulla
comunicazione mistica coi cicli naturali, presto sublimati in sontuosi miti di

morte e di rinascita» (Cucchi-Giovanardi), si è manifestata al piú alto livello
nella raccolta L’oceano e il ragazzo (1983):
È muto il Ragazzo, l’Oceano
Ha gridi remoti, il suo pianto
Fa rauche benigne bufere
Ricama nere genziane.

L’umbra Patrizia Cavalli (1947), con le raccolte Le mie poesie non
cambieranno il mondo (1974), Sempre aperto teatro (1999), Pigre divinità e
pigra sorte (2006), ha invece dispiegato una vena di affabulazione descrittiva,
ironica e autocritica, con improvvisi e autentici soprassalti verso il sublime (e
qualche punta di snobismo).
Nel suo ultimo libro Pigre divinità e pigra sorte Cavalli mostra di credere
sempre di piú nella «meravigliosa onnipotenza del pensiero» (formula e
conseguente poesia, tuttavia, che sono da cercare in Sempre aperto teatro dove,
a parte lo sberleffo finale, l’omaggio appare già autentico). Si direbbe che, alla
fine, la superficie scabra delle cose, il divertimento sul sermo cotidianus,
abbiano rivelato voragini, in cui la Cavalli s’inoltra con la sua voce un po’
infantile ma coraggiosa. Mantenendo pur tuttavia come base la dimensione
epigrammatica, che io a questo punto definirei piú correttamente aforistica («O
chiusa eternità, grande appetito, | salivo a te perduta, e lo sapevo»), la Cavalli
apre sempre di piú e sempre piú intrepidamente il proprio ventaglio tematico.
Cosí nel suo temario incontriamo la morte: «Solo la morte, | che in sé è
inesistente, rende assoluto | il tempo ormai concluso»; la memoria: «Troppa
memoria. Ma vaga senza storia. | Colpa dell’aria»; l’aria, appunto, onnipresente
protagonista, dimensione onninamente pervasiva, che sta dappertutto, anche se
non la si vede: «L’aria è di tutti, non è di tutti l’aria?»; «L’aria era dolce e molto
profumata | di erbe e sale che il caldo aveva munto»; la caduta, motivo molto
importante, anche se spesso invisibile o, meglio, sotto traccia: «Cado e ricado,
inciampo e cado, mi alzo | e poi ricado».
Il cammino poetico di Cesare Viviani (classe 1947, senese di nascita e
milanese di adozione) è ormai lungo, ricco e molto articolato, ma continuo. Io lo
riassumerei cosí, al fine di raccogliere qualche elemento illuminante per
quest’ultima fase.
Viviani gioca con il linguaggio in L’ostrabismo (1973), in modi che si

potrebbero definire post-neoavanguardistici; ma in seguito si è spostato verso
stilemi piú prosastici e colloquiali (L’opera lasciata sola, 1993), che pure sanno
«esprimere la complessità di un pensiero poetico e di un sentimento tragico
dell’esistere» (Cucchi – Giovanardi).
Per un certo periodo non breve di tempo, dietro la poesia di Viviani si è
intravista l’ombra di Mario Luzi. In Silenzio dell’universo (2000), ha sviluppato
questa vena in maniera quasi narrativa, con esiti assai suggestivi.
L’ultima fase di Viviani si potrebbe intitolare: dall’individuo alla «specie».
Infatti la illimitata tela di ragno delle relazioni personali, da individuo a
individuo, ognuno con il suo piccolo grande male, la sua particolare nevrosi, il
suo spasmodico bisogno di esserci, il suo bisogno ancor piú forte di comparire
sembrerebbe ormai coincidere, appunto, con una «forma della vita» (apparente,
qualsiasi), se il creatore, pur restando totalmente dietro le quinte, non si curasse
infaticabilmente di tenere aperto uno scarto fra ciò che è e ciò che si vede, fra
l’esistenza e l’essenza. Questo scarto, e la sua rappresentazione, costituiscono il
senso del discorso, chiaroscurato, come dicevo, per dargli la verosimiglianza del
racconto e al tempo stesso la leggerezza della sua poetica «indicibilità» (parola
questa di Viviani).
Di Patrizia Valduga (1953), veneta ma vissuta a Milano, colpisce un
sentimento rapinoso e trascinante dell’esistenza, che affonda le sue radici nel
sesso e da lí, attraverso il recupero d’innumerevoli fili della tradizione fino a
Dante, s’allarga fino ad abbracciare in una rete l’intera esistenza. Questa
vocazione espressiva, manifestatasi fin da Medicamenta (1982), è cresciuta poi
immensamente in Cento quartine e altre storie d’amore (1999), cui hanno fatto
seguito le Quartine. Seconda centuria (2001) che portano l’epigrafe, secondo me
estremamente significativa, di G. G. Belli, «sicutèra in principio e nunche e
peggio». Degli ultimi poeti la Valduga è quella, secondo me, che s’avvicina di
piú al concetto di «tradizione romanza».
Piace molto nel pesarese Gianni d’Elia (1953), educato sui simbolisti e
surrealisti francesi (ma anche Franco Fortini per lui conta molto),
l’illuminazione che sale dal basso e fa risplendere anche il grigiore
dell’esistenza. Ricorderò le ultime due raccolte: Congedo della vecchia Olivetti
(1996) e Bassa stagione (2003), dove la ripresa sistematica di «forme chiuse» –
l’antica terzina – accentua l’andamento affabulatorio della voce.
Il vicentino Franco Marcoaldi (1955) è un poeta «continuo». Le sue raccolte,

che si sono dipanate ordinatamente nel tempo (A mosca cieca, 1992; Celibi al
limbo, 1995; Amore non amore, 1997; L’isola celeste, 2000), raccontano una
storia che se la si potesse liberare dai vincoli e dai lacci delle copertine, delle
rilegature e della numerazione delle pagine, risulterebbe sorprendentemente
unitaria, e al tempo stesso in progress (piccoli spostamenti, ma spostamenti).
Cioè: Marcoaldi segue costantemente il filo di una vicenda, che è la sua propria
(e ciò per un poeta è, com’è ovvio, tutt’altro che inconsueto); ma la sua storia
personale, o, se si preferisce, la sua personale nevrosi (secondo alcuni è la stessa
cosa, secondo altri no), è da lui proiettata e intrecciata su alcune basilari
intrusioni nel mondo circostante, nella «rete» di rapporti, da cui siamo tutti
avviluppati. È, dunque, una poesia «dentro-fuori»; una storia di personali
difficoltà, talvolta anche molto intime, private; ed è al tempo stesso una storia
del nostro ripiegamento collettivo, della «mediocrità dominante».
Le tonalità tipiche di Marcoaldi oscillano – con discrezione – fra il quotidiano
e il sublime: fra una forma di eloquio colloquiale e distesa e qualche sorvegliata
accensione lirica. Nell’ultima raccolta, Animali in versi (2006), tenta di uscire
dalla comune dimensione letteraria antropomorfica per assumere toni e modalità
di altri mondi comunicativi ed esistenziali: quelli degli amici non-parlanti, con
cui felicemente conviviamo.
Enrico Testa (1956) ha pubblicato tre raccolte di poesie: Le faticose attese
(1988), In controtempo (1994), La sostituzione (2001). L’impressionismo
fondamentale dell’autore – piccole scene, frammenti di esistenza, squarci di vita
quotidiana – compongono a poco a poco un universo coerente, opaco ma non
privo di voce. «Nel paesaggio tanti piccoli animali, come distratte figure in
corsa: rane e talpe, serpi e topi, volpi e marmotte, mute presenze annunciatori di
eventi» (M. Bersani). Nella raccolta piú recente, Pasqua di neve (2008), la
tonalità un po’ algida e distaccata della sua poesia si completa di uno
psicologismo acuto e sapiente, fortemente introspettivo.
Valerio Magrelli (1957), romano, colto, ironico e spiritoso, ha una voce
autentica, in cui razionalità e immaginazione sembrano fondersi come nella
migliore poesia del Novecento europeo (Ora serrata retinae, 1980; Nature e
venature, 1987; Esercizi di tiptologia, 1992; Nel condominio di carne, 2003;
Disturbi del sistema binario, 2006).
La poesia di Magrelli ha a che fare con la materia. Con la materia e con lo
sguardo. Mi rifaccio alle origini: nella prima poesia della prima raccolta

pubblicata da Magrelli (Ora serrata retinae: l’autore, nato nel 1957, allora
ventitreenne), c’era già, in embrione, anche un’altra cosa: «Molto sottrae il
sonno alla vita. | L’opera sospinta al margine del giorno | scivola lenta nel
silenzio. | La mente sottratta a se stessa si ricopre di palpebre. | E il sonno si
allarga nel sonno | come un secondo corpo intollerabile».
Dunque, accanto alla materia e allo sguardo, il sonno (per il quale, oltre ad
altri luoghi di Ora serrata retinae, è da vedere anche il lungo brano in prosa di
Sonno, in Nel condominio di carne). Se al sonno diamo il significato, facilmente
estrapolabile dal testo, di, a seconda dei casi, «estraniazione», «allontanamento»,
«perdita», «distrazione», «mettersi o restare ai margini», avremo un primo
abbozzo di coordinate magrelliane.
Come si può capire, l’universo esistenziale (e immaginativo) di Magrelli non
è per cosí dire armonico (nonostante le ordinate apparenze). Anzi, per tenere
insieme spinte cosí diverse, e tutto sommato anche molto divergenti, Magrelli ha
perciò bisogno di un’impalcatura non rigida, ma molto molto accurata, una
specie di ossatura da mettere piú che dentro intorno a un corpo in sé conflittuale.
Mi sentirei di fare a questo punto questa osservazione: materialità e
geometria sono due estremi fra i quali viene bilanciata e metodicamente scandita
la percezione magrelliana del mondo. In altre parole: la metrica nella pagina di
Magrelli è decisiva. Sia con il ricorso a vecchie forme (non sono assenti sonetti o
facsimili di sonetti, quartine, anche un’«elegia»); sia ricercando, anche nei
momenti di eloquio piú discorsivo, un ritmo e una misura, con il ricorso a rime,
rime interne, assonanze, non casuali ripetizioni, frasi incidentali a getto
continuo; Magrelli cuce le sue esplorazioni sotto traccia con la ricca esperienza
(uso la sua terminologia) di un bravissimo chirurgo che tira il filo per suturare le
sue ferite. Nella poesia italiana piú recente una cosí curata sapienza metrica si
ritrova forse soltanto in due altri poeti, la Cavalli e la Valduga.
E con questo si direbbe che siamo tornati alle considerazioni sulla poesia di
qualche secolo fa (o almeno c’illudiamo che questo sia ancora possibile).
9. I narratori, ovvero «gli esploratori del magma».
Rovesciamo l’angolo visuale: la poesia è piú pura e continua perché se ne sta
un po’ in disparte; ma la narrativa è piú sporca e corrosa, perché se ne sta in
prima linea a fare i conti con il magma. Ci terrei se qualcuno dei lettori, prima di
andare avanti, tornasse a rileggere le nostre ultime noterelle storiche. Lí non c’è

nessun giudizio di valore: non si scrive se questo in cui viviamo è un periodo
«bello» o «brutto» secondo le nozioni secolari acquisite durante tutta la nostra
storia precedente. Lo si descrive fenomenologicamente. E questa descrizione
rivela – almeno – che le coordinate fondamentali del discorso si son perse,
inabissate nelle nostre piú recenti vicende nazionali («piú recenti», si fa per dire:
parliamo degli ultimi trenta-quarant’anni). Bene: la nostra narrativa si misura in
un corpo a corpo con questa assenza di coordinate, con questa mancanza di punti
di riferimento, con questo caos universale. E bisogna dire – non lo dico come
risarcimento delle molte osservazioni critiche che ho fatto prima – che ci sono
molti che si battono con energia e intelligenza. Quanto al metro di misura con
cui valutare i risultati – metro di misura piú precario e incerto che in qualsiasi
altro periodo storico, per i motivi che ormai si son detti e ridetti – resta per me
quello solito, quello di sempre: L’adaequatio formae rei, che rappresenta la
formula del «letterario» in tutti i tempi della storia.
Sono persuaso che autore della svolta – forse, piú esattamente, principale
testimone e protagonista – sia stato Pier Vittorio Tondelli (1955-91). La sua
prima opera è la raccolta di racconti Altri libertini apparsa nel 1980. Anno
singolare, anzi singolarissimo per la letteratura italiana, il 1980. Vi appaiono Il
nome della rosa, il ciclopico divertissement del grande intellettuale; e Una pietra
sopra, la sintesi del lavoro saggistico d’un grande scrittore; ma anche l’opera
prima del venticinquenne scrittore, che, sia pure in una posizione ovviamente piú
decentrata, spezza la serie e inaugura nuove modalità del dire e del fare. Per cosí
dire – ma vorrei dirlo con leggerezza, senza pesare troppo – sono gli anni ’70
(cfr. supra, cap. V , par. 3.2.2-3.2.3.) con la loro esplicita eversione di tutti i
modelli costituiti – anche quelli delle precedenti, furibonde trasgressioni
sessantottesche – a farsi sentire.
Tondelli è scomparso presto, ma con i libri successivi – soprattutto Pao Pao
(1982) e Camere separate (1989), un po’ meno Rimini (1986) – e con iniziative
«promozionali» apposite (Under 25, 1986, e Under 25 secondo, 1987), ha spinto
fortemente in direzione d’un modo nuovo di «fare letteratura»; «in presa
diretta», direi, e quindi, necessariamente, «anticlassico» (buono o cattivo che sia,
ma senza dubbio nuovo).
Naturalmente, non è affatto detto che tutti i giovani scrittori del periodo si
siano infilati nel varco aperto da Tondelli. Va infatti per la sua strada – fatta di
rievocazioni memoriali trasgressive e di mondi perduti e suggestivi – lo spezzino

Maurizio Maggiani (1951), un post-faulkneriano in gamba. Fra i suoi numerosi
libri (troppi?) spicca Il coraggio del pettirosso (1995). È un romanzo complesso
che parte da Alessandria d’Egitto all’inizio del secolo, passa per un paesino delle
Apuane nel Cinquecento, arriva nell’Italia del fascismo e del dopoguerra. Il
protagonista è nato nella città egiziana da italiani emigrati e vive nella comunità
di anarchici (fra i quali il giovane Ungaretti), ama il mare e l’animazione della
città. Poi diventa adulto e cercherà di ritornare al passato per capire tante cose
che non aveva capito, o non aveva amato abbastanza: il padre, per esempio. Ma
soprattutto è un libro sugli anarchici, sugli eretici di ogni tipo, sui modi diversi di
resistere alle sopraffazioni. Ci sono tanti fili che sembrano disperdersi ma piú o
meno si congiungono tutti, anche se talvolta in modo piú analogico-evocativo
che strettamente narrativo.
Come una sorta di repertorio dei «luoghi comuni» dell’esperienza quotidiana
giovanile dei nostri tempi si presenta il fitto (forse troppo fitto) catalogo dei
romanzi di Andrea De Carlo (1952), milanese, ma vissuto a lungo negli Stati
Uniti, nel Messico, in Australia. Il felice libro d’esordio, Treno di panna (1981),
ostenta fin dall’inizio alcune delle sue caratteristiche dominanti: il racconto del
trasferimento del giovane protagonista italiano, lo scrittore Giovanni,
nell’immensa e proteiforme Los Angeles, si trasforma presto in una sorta di
caleidoscopio di quadri e quadretti, da ognuno dei quali l’inusuale realtà
circostante viene esaminata con la precisione un po’ paranoica di un entomologo
(Calvino ha parlato a questo proposito di affinità con l’«iperrealismo pittorico
americano»). Fra i libri che son seguiti, alcuni hanno battuto la strada di un
esotismo un po’ di maniera (Macno, 1984; Yucatan, 1986). Pare a me che, fra i
numerosi titoli a disposizione, il talento compositivo di De Carlo, che è
innegabile, sia tornato a manifestarsi soprattutto in Due di due (1989) e Di noi
tre (1997), del resto legati fra loro a filo doppio, in cui storie di passaggi
dall’adolescenza alla giovinezza e dalla giovinezza alla maturità vengono narrate
senza nessun rispetto per la verisimiglianza (non so se è un complimento o una
critica) ma con un’autentica (e abbastanza rara oggi) passione per il romanzo. Se
l’impulso ad accumulare storie e particolari e ad evocare persone fosse piú
sorvegliato, ne potrebbe venir fuori un’opera definitiva.
Torniamo in città e rimettiamoci – per cosí dire – in carreggiata. Il romano
Marco Lodoli (1956) non è un tondelliano ma marcia su un binario parallelo.

Diversi, finora, i libri usciti: Grande circo invalido (1993), Cani e lupi (1994), I
fiori (1999), e il volume di racconti, Il grande raccordo (1989).
Il mondo di Lodoli si può definire un «picarismo metropolitano», dentro cui
le differenze di classe si attenuano e viene fuori invece la fanghiglia che c’è in
tutti. Però, la fanghiglia, eruttando, emette soffi, scoppi e strepiti, che possono
far pensare a un’illusione di mutamento: di quella illusione di mutamento ci si
può nutrire per credersi diversi. «Piú l’infelicità ti scava, piú spazio crea per la
felicità», scrive Lodoli ne I fiori: è una buona autodefinizione della sua ricerca,
che si completa significativamente con quella pratica principale del mutamento,
che è la metamorfosi. Oltre la loro contingente ed empirica esistenza i suoi
personaggi possono trasfigurarsi, oltre che in sognatori, in veggenti, maghi e
maghe, poeti sconfitti e, quando gli va proprio bene, in cani. La metamorfosi
dell’uomo in cane è quanto di piú straordinario possa accadere a un individuo
umano (Cani e lupi, e anche I fiori), e ciò la dice lunga sul punto di vista dello
scrittore. I fiori sono la storia di un ragazzo qualunque, che sogna di essere
riconosciuto poeta, e alla fine, forse, anche ce la fa, ammesso che le ultime
pagine non siano frutto della sua stessa allucinazione.
Lodoli scrive a piccoli tratti, con andamento uniforme, volutamente sotto
misura, con disincanto e sprezzatura sistematici. Il suo Leitmotiv stilistico è la
conversazione, anzi il dialogo: per raccontare, Lodoli ha bisogno di immaginarsi
qualcuno che lo ascolti a distanza estremamente ravvicinata (non a caso,
abbastanza spesso, il genere in cui si cala è la lettera). D’acchito uno lo potrebbe
prendere per realismo descrittivo minuzioso, un po’ uggioso e sfatto,
minimalista. La sua frase, invece, coniuga insieme costantemente minimalismo e
visionarismo: oltre i confini della realtà piú sedata s’aprono orizzonti
imprevedibili di sogno, d’illusione e, nei momenti piú felici, di allucinazione:
allucinazione individuale, allucinazione visiva e allucinazione storica, ognuna di
volta in volta dominante sulle altre.
Della produzione di Sandro Veronesi (1959) io ho letto soltanto l’ultimo
romanzo, Caos calmo (2006), che ha vinto il Premio Strega: è un limite, me ne
rendo conto, a una valutazione piú complessiva e piú seria del personaggio. Caos
calmo è una sorta di registrazione, ferma e pacata, un resoconto analiticamente
dettagliato di quella sorta di «caos universale», nel quale anche noi, qualche
pagina addietro, abbiamo identificato la situazione italiana presente. La prosa di
Veronesi, salvo qualche pagina di piú stanco descrittivismo, è ragionevole e
sorvegliata, mimetica ma al punto giusto, abbastanza consistente da consentirci

di cogliere un dramma dell’isolamento e della depressione (quello del
protagonista Pietro Paladini) senza tuttavia lasciarcene coinvolgere fino in
fondo. Veronesi, in fondo, è meno toscano di quanto ci si aspetterebbe; se mai,
attraverso l’esperienza giornalistica, appare in grado di raggiungere
quell’equalità di tono e di espressione che sembrerebbe piú vicina a quella
«prosa narrativa universale» che oggi rappresenta l’espressione di un mondo
sempre meno localizzato, sempre piú simile ovunque. Io non so se sia un bene o
un male, ma intanto lo registro.
Con il lombardo Aldo Nove (1967) entriamo nella generazione degli scrittori
nati negli anni ’60: avevano, come Nove, un anno o poco piú nel 1968, dieci, o
poco piú o poco meno, nel 1977-1978. Una nuova «specie» entra in campo:
quelli che sono cresciuti nel corso degli anni ’80, quando tutti i giochi erano stati
fatti (secondo la mia prospettiva, s’intende: per loro – giustamente –
cominciavano appena allora). Questo secondo me – se il gioco delle prospettive,
appunto, non m’inganna – in Nove si sente.
La partecipazione al volume Gioventú cannibale (1996) con il racconto Il
mondo dell’amore gli ha costruito uno stereotipo addosso (insieme con Niccolò
Ammaniti e, in parte, Tiziano Scarpa, suo compagno di avventure, e altro
personaggio da tener presente), che tutto sommato poco gli si confà.
Credo conveniente, per definirlo, attirare l’attenzione sulle due versioni
woobindiane, Woobinda e altre storie senza lieto fine (1996) e Superwoobinda
(1998), in cui lo si può riconoscere meglio e piú facilmente. Nove affronta i
tempi magri e confusi in cui ci è capitato di vivere, incrociando (molto
abilmente) due veri e propri strumenti messigli a disposizione dalla «tradizione»
(intendo, in questo senso, una tradizione molto «stretta»: quella degli ultimi
ventitrent’anni): una manipolazione del linguaggio d’origine chiaramente tardoneoavanguardista; e una forte percezione dello stato di crisi sociale ed
esistenziale, in cui versano le nuove generazioni. L’impasto è precario (per usare
un tema e una parola a lui cari), ma come potrebbe essere altrimenti? Le
rassettature, però, anche quando si vedono, reggono il meccanismo alla
perfezione (La piú grande balena morta della Lombardia, 2004).
L’aspro sapore della vita colta nei suoi gangli esistenziali piú elementari si
avverte nei racconti e romanzi di Simona Vinci (1970), incardinata fortemente in
terra emiliana. Con Dei bambini non si sa niente (1997) un universo
adolescenziale franto e disfatto viene sulla scena, quasi a rammentarci quel che

sta accadendo in giro, là dove si «cresce» per la società di domani. Come prima
delle madri (2003) rende piú complesso quel mondo, pur conservandone lo
stampo: la complicazione consiste nell’inserimento di un elemento visionario, a
cui corrisponde una diversa organizzazione stilistica del testo: piú frammentato,
piú espressionistico; ma allo scopo di render meglio la doppia dimensione
dell’esistenza in cui gli adolescenti vivono: una, rivolta all’esterno; l’altra piú
significativa e probante, rivolta verso l’interno. La crudeltà di Vinci è una sorta
di ferma e dolorante protesta, ma non s’arresta alla superficie. Ancora molto da
dire.
Il motivo della «crudeltà» – simbolo evidentemente d’una condizione umana
ricorrente – torna nel romano Niccolò Ammaniti (1966), narratore di grande
forza naturale. Ha dato il meglio di sé in due fulminanti «romanzi brevi», Ti
prendo e ti porto via (1999) e Io non ho paura (2001). L’espressione «narrare in
presa diretta» sembrerebbe coniata per lui. Il problema dell’affabulazione si
riduce infatti nella sua prosa alla resa, immediata e apparentemente spontanea,
non inter-mediata, di alcune condizioni umane al limite dell’esistenza. Tanto piú
traumatica e sorprendente, in quanto il giovane scrittore è attratto – forse per
un’eredità infantile personale – verso storie di bambini o repressi o minacciati o
infamemente trattati.
Il limite di questa prosa potrebbe esser quello giornalistico o documentario
(Io non ho paura, ad esempio, ha fornito argomento e trama per un bel film di
Gabriele Salvatores). Ammaniti se ne libera, giocando tutte le possibilità
letterarie offertegli da un linguaggio istintuale liberamente ricreato. Insomma,
non solo sa cosa raccontare ma anche come raccontarlo. E forse la sua
dimensione «naturale» è proprio quella dei due «racconti lunghi» citati.
Con Melania G. Mazzucco, anche lei del 1966 e anche lei romana, siamo di
fronte a un’altra delle opzioni possibili nel campo delle ultime scelte narrative:
quella che collega la «presa diretta» a un’alta sapienza letteraria.
La Mazzucco lavora in genere su materiali documentari, che però riassorbe
totalmente nel continuum narrativo (ma che lasciano comunque un segno sulla
serietà della proposta). Dopo il romanzo d’esordio, Il bacio della medusa (1996),
sono nati cosí Lei cosí amata (2000), Vita (2003), Un giorno perfetto (2005).
In Mazzucco c’è sempre un ampio orizzonte tematico, ma al tempo stesso un
soffio epico, raro di questi tempi – che ne illumina la prosa e la rende anche
strumento di conoscenza.

In Vita tutto era consustanziale alla struttura stessa del racconto: storia
famigliare e, insieme, epos di un mondo in rapida espansione (quello
americano), fra brutture, generosità, violenze e slanci passionali; anche, però,
saga di una realtà microprovinciale italiana, ricerca delle radici, nostalgia di un
oscuro ma tranquillizzante passato. New York e Tufo di Minturno: una cavalcata
nel tempo e nello spazio, che riallacciava i fili piú diversi nel tessuto omogeneo
di una prosa assolutamente inconfondibile (tema sul quale ritornerò piú avanti).
In Un giorno perfetto, tipica storia metropolitana del nostro tempo, Mazzucco
concentra e addensa quel che in Vita era molteplice ed espanso, senza perdere né
il soffio epico né la volontà conoscitiva, che caratterizzavano il romanzo
precedente. Il libro – come del resto gli altri di Mazzucco – presenta un
organismo «perfettamente» geometrico, fondato su di una totale unità di tempo e
d’azione: una storia famigliare (forse, a guardar bene, bi-famigliare), i
Buonocore e i Fioravante, orchestrati a confronto, che si svolge tutta a Roma,
nell’arco delle ventiquattro ore, ognuna delle quali segna un capitolo della
vicenda, con una breve premessa narrativa e una breve conclusione fuori
dell’arco orario indicato. Dentro questo contenitore, solo apparentemente rigido,
i fili s’intrecciano creando una matassa del tutto indistricabile e unitaria.
Devo dire che questo molto mi colpisce: la capacità di ricreare una «unità»
tipicamente letteraria là dove siamo di fronte alla disgregazione piú totale che si
possa immaginare. Forse la spiegazione di questo rapporto va cercata là dove il
rapporto avviene.
L’aspetto decisivo dell’esperimento narrativo di Mazzucco è infatti – come in
tutte le opere serie e ben riuscite – la sua prosa. E la sua prosa è costruita per
«tenere insieme» e legare unitariamente i diversi aspetti di una realtà frantumata.
Il fatto che qualcuno ci riesca ancora è di buon auspicio per il futuro. Facile dire
che è trascinante e fascinatoria: piú difficile dire il perché. Secondo me la prosa
di Mazzucco trascina perché è una prosa di scavo molecolare che innesta
particolare su particolare senza lasciare una sola pausa, spazi vuoti, momenti di
caduta e di stanchezza. È come se, andando sotto traccia, la scrittrice si sforzasse
di comprendere – e far comprendere – tutto quanto accade, dando la medesima
importanza al particolare minimo e al massimo accadimento, in una sorta,
diciamolo pure, di ossessione paranoica per la conoscenza. Mazzucco conosce
per scrivere, non c’è dubbio; ma anche scrive per conoscere, perché scrivere è il
suo modo di conoscere – e non si sa bene se per lei è piú importante la prima o la
seconda cosa, o forse tutte e due prese insieme. Perciò la lettura di questi suoi
libri desta tanta attrazione. Non tanto perché, come abbiamo già detto, si avverte

il bisogno di sapere «ciò che sta per accadere», quanto perché è la narrazione in
sé che si fa inseguire, lo svolgersi precipitoso e fatale della vita di tutti i giorni,
la forza intrinseca dell’affabulazione. Tutto ciò, insomma, di cui si ha bisogno,
ieri come oggi, per narrare.
Et de hoc satis.
10. Nota bibliografica.
Degli ultimi vent’anni della nostra narrazione parlano i paragrafi finali delle storie di S. Lanaro e di P.
Ginsborg, precedentemente citate. Vi si potrebbe aggiungere per il settore politico-culturale che ne viene
investito, A. ASOR ROSA , La sinistra alla prova. Considerazioni sul ventennio 1976-1996, Einaudi, Torino
1996.
Per un settore cosí ravvicinato le bibliografie servono meno che mai, spesso coincidendo con i giudizi
che si esprimono cammin facendo su quanto si è detto. Tuttavia, qualche titolo può risultare utile. Nel testo
ad esempio abbiamo già ricordato la comparsa di alcuni libri-manifesto, come Gioventú cannibale, a cura di
D. Brolli, Einaudi, Torino 1996, e quelli curati da P. V. Tondelli, Giovani blues. Under 25 e Belli e
perversi. Under 25 secondo (Transeuropa, Ancona 1986 e 1987). C’è anche Papergang. Under 25 terzo
(Transeuropa, Ancona 1990). Nella «coltivazione» dei giovani scrittori e delle nuove forme di letteratura
esercita una funzione di primo piano la collana «Stile libero», dell’editore Einaudi, curata da S. Cesari e P.
Repetti.
Per la poesia hanno fatto un lavoro di sistemazione e catalogazione eccellente M. Cucchi e S.
Giovanardi, con l’antologia Poeti italiani del secondo Novecento (1945-1995), «I Meridiani», Mondadori,
Milano 1996.
Manca, mi pare, un tentativo del genere per quel che riguarda la narrativa. Sono da segnalare, per la
lucidità della presa di posizione critica e l’apertura dell’informazione, F. LA PORTA , L’intelligenza possibile
della narrativa, in «Bollettino d’Italianistica. Rivista di critica, storia letteraria, filologia e linguistica», n.s.,
I, 2004, n. 2; V. DELLA VALLE , Mappa linguistica della narrativa recente, ivi, II, 2005, n. 1; G. NISINI , Una
forma per la nuova narrativa, ivi, III, 2006, n. 1 (con ampia bibliografia).
I tre contributi sono apparsi nella medesima rubrica della rivista «Bollettino d’Italianistica» (pubblicata
da Carocci, Roma), intitolata: «Letteratura in divenire», in cui si cerca di seguire sistematicamente le
evoluzioni della produzione letteraria italiana piú recente. Altri interventi particolarmente significativi
apparsi in questa cornice: E. MONDELLO , Il «Neo-noir»: autori, editori, temi di un genere metropolitano
(ivi, I, 2004, n. 1); M. AMICI , La narrazione come mitopoiesi secondo Wu Ming (ivi, III, 2006, n. 1); P.
GIOVANNETTI , L’antologia poetica al tempo dell’iPod (ivi, III, 2006, n. 2); V. IODICE , Nuovi «media» e

nuove scritture: il «blog» letterario (ivi, IV, 2007, n. 2).

Sulla medesima rivista un’altra rubrica, «Il mestiere dello scrittore», ha consentito a molti scrittori dei
nostri anni e di varie generazioni di esprimere le loro opinioni in merito al loro lavoro e, secondo un’antica
dizione, la loro «poetica»: M. LODOLI , «Un’immagine che avvolge un pensiero» (ivi, I, 2004, n. 1); F.
SANVITALE , Cinquant’anni di parole (ivi, I, 2004, n. 2); V. MAGRELLI , Tra memetica e poetica e M. G.
MAZZUCCO , La contesa con l’ombra (ivi, II, 2005, n. 1); E. GIANINI BELOTTI , Un tenue bagliore alla fine

del buio e A. BIANCHINI , Un saldare difficile (ivi, II, 2005, n. 2); D. DE SILVA , «Battista» e A. CANOBBIO ,
Appunti per un libro che potrebbe intitolarsi «Autobiografiaba» o anche «Quattro tatami e mezzo» (ivi, III,
2006, n. 1); S. VERONESI , Quando lavavo i piatti con le lettere d’amore, e L’onestà della letteratura.
Conversazione con Mario Rigoni Stern (a cura di S. Gentili) (ivi, III, 2006, n. 2); A. BIANCHINI , Ritorno a
Johns Hopkins (ivi, IV, 2007, n. 1); V. PARRELLA , Qualcosa sullo scrivere (ivi, IV, 2007, n. 2).
Attraversa gran parte dell’esperienza narrativa del Novecento, fino alle ultime prove di Silvia Ballestra,
Rossana Campo e Isabella Santacroce, M. STORINI , L’esperienza problematica. Generi e scrittura nella
narrativa italiana del Novecento, Carocci, Roma 2005.
Svolge un’utilissima funzione di aggiornamento e discussione la rivista «Tirature», diretta da V.
Spinazzola e pubblicata da Il Saggiatore. Continuano una nobile tradizione «il verri» e «Nuovi Argomenti»,
pubblicate entrambe a Milano.
Naturalmente, in un’informazione piú vasta e documentata, sarebbero da approfondire i rapporti fra
«critica giornalistica» e «critica militante» e/o «scientifica» (o «pseudoscientifica»). Segnaliamo: P. MAURI ,
L’opera imminente. Diario di un critico, Einaudi, Torino 1998; E. GOLINO , Sottotiro. 48 stroncature,
Manni, Lecce 2002.
Io leggo sempre con profitto i libri di Franco Rella, sospesi fra filosofia, estetica e invenzione letteraria.
Fra i molti possibili segnalo Dall’esilio. La creazione artistica come testimonianza, Feltrinelli, Milano
2004.

Epilogo (con qualche ultimo consiglio di lettura)

Ottocento anni di storia letteraria comportano una fatica che vale la pena di
essere affrontata se ha un senso. Mi pare che questa, nel concludersi, ne abbia
rivelato piú di uno.
Il primo è anche il piú ovvio, ma non appare né fuori luogo né inutile
rammentarlo. L’Italia non ci sarebbe se non ci fosse stata la sua letteratura. Se
non ci fosse stata la sua letteratura, questo paese sarebbe l’«espressione
geografica», con cui lo definiva sprezzantemente il principe di Metternich
quando al congresso di Vienna prevedeva un suo ritorno a quel destino di
divisione e di subalternità, cui era stata consegnata per secoli. Certo un’analoga
funzione maieutica si potrebbe attribuire alle sue arti e alla sua musica. Ma la
letteratura e la poesia usano come strumento la lingua – la stessa lingua – che
ogni giorno si usa: difficile non afferrare l’inconfondibile significatività e
profondità di questo rapporto. L’Italia è il «bel paese là dove ’l sí suona» (Dante,
Inf. XXXIII, 80): la lingua, dunque, innanzi tutto. Ma solo una lingua
organizzata e consapevole – cioè una lingua letteraria, poetica e filosofica –
avrebbe potuto compiere il miracolo di plasmare un’identità e una storia, là dove
avrebbe potuto non essercene nessuna.
Questa esaltante dimensione identitaria è rafforzata dal fatto che la lingua
letteraria italiana, strettamente collegata a quella parlata, è, diversamente da
quanto è accaduto nella maggior parte delle altre nazioni europee, piú o meno la
stessa dalle sue origini. Un lettore italiano di oggi, mediamente alfabeta, messo
di fronte all’incipit della Commedia:
Nel mezzo del cammin di nostra vita
mi ritrovai per una selva oscura,
ché la diritta via era smarrita;

o a quello dell’Infinito di Leopardi:

Sempre caro mi fu quell’ermo colle,
e questa siepe, che da tanta parte
dell’ultimo orizzonte il guardo esclude;

o i versi di Eugenio Montale:
Meriggiare pallido e assorto
presso un rovente muro d’orto,
ascoltare tra i pruni e gli sterpi
schiocchi di merli, frusci di serpi,

non avrebbe difficoltà a intenderne il senso e a percepirne le profonde affinità
linguistiche ed espressive.
L’identità, dunque, di cui io parlo, è al tempo stesso orizzontale e verticale,
diacronica e sincronica. È per via della letteratura che gli italiani hanno potuto in
ogni tempo riconoscersi tali, anche se, guardandosi intorno, non vedevano altro
che divisioni e linee di confine. È per via della letteratura che gli italiani di oggi
hanno potuto riconoscersi negli italiani di ieri, anche quando ne li separavano
storie e destini diversi. E tutto ciò è stato potenziato e reso piú significativo dal
fatto che i letterati, in quasi tutto il corso della lunga vicenda di cui furono
protagonisti, ne sono stati consapevoli e vi hanno lavorato consapevolmente,
almeno fino a una data molto recente, come ho cercato di illustrare fino agli
ultimi capitoli di questa Storia.
Questo vuol dire che c’è un secondo «senso» dietro il nostro «racconto». Lo
accennavamo (alcuni secoli fa) nella Presentazione di quest’opera. L’infinita
varietà delle sue accezioni particolari (Torino, Milano, Venezia, Trieste, Firenze
e la Toscana, Roma, Napoli, la Sicilia; ma anche le valli valdesi, il castello di
Fratta, la Verna di Francesco e di Campana, l’altipiano dei Sette Comuni, i
Quartieri spagnoli, la Barbagia, «quel ramo del lago di Como», le «riviere»
montaliane, l’«ermo colle» leopardiano), di cui abbiamo cercato di dare
puntualissimo conto cammin facendo, non ha mai impedito la convergenza verso
il centro di ognuna di esse. E non c’è dubbio che nel colossale complesso, di
fronte al quale ora ci troviamo, l’unità prevalga sulla diversità, o, meglio, ne
tragga origine e alimento, per essere una unità piú autentica e meno artificiale di
quella che ci sarebbe stata se la «tradizione» avesse sempre prevalso sul

«rinnovamento» (dico: «sempre», poiché non c’è dubbio che talvolta abbia
prevalso).
In che cosa consiste questa «unità»? (terzo senso). Consiste nella costante
ricerca, che letterati e poeti italiani di ambedue i sessi hanno compiuto, di
mettere in relazione, usando la stessa lingua, le sparse membra di una «nazione»
che avrebbe potuto esserci ma non c’era. «Nazione», com’è noto, è vocabolo
romanzo che deriva dal latino «nasci» [nascere]. Ora, si dà il caso che questa
nascita sia stata piú rapida in certi punti della carta geografica europea e meno,
molto meno altrove (non aggiungo altro a questo argomento, avendolo affrontato
piú volte in precedenza). Dove tale nascita è risultata ritardata, come in Italia, la
letteratura le ha fatto da supplenza.
Si è trattato, dunque, sostanzialmente di una «unità virtuale». Dentro questi
confini, tuttavia, essa ha esibito una totale pienezza di poteri. Non è mai
accaduto, infatti, neanche nei momenti di maggiore divisione politica e
decadenza culturale, che un autore, nato e cresciuto in un qualche luogo della
penisola, si denominasse da sé o si facesse chiamare siciliano o napoletano o
milanese piuttosto che italiano. Il «genus italicum», l’elemento «genetico»
unificante – ha prevalso alla fine sulle fratture verticali. L’onda unitaria ha
percorso di secolo in secolo il «bel paese là dove il sí suona», incontrandosi o
scontrandosi, se mai, con le correnti provenienti d’oltr’alpe, le quali, a loro volta,
se cercavano d’incontrare qualcuno, cercavano d’incontrare autori italiani, non
siciliani né napoletani né milanesi.
Certo, se ci si chiedesse d’indicare in cosa consista esattamente il «carattere
italiano» di tale identità letteraria, la risposta sarebbe assai piú complessa di
quella riguardante potenzialmente altre identità letterarie europee. In Italia piú
che altrove, infatti, il centralismo unitario ha fatto i conti con un policentrismo
differenziato e centrifugo. Forse proprio questa è l’identità letteraria italiana
(forse l’identità nazionale?): essere contemporaneamente molti nell’uno; sapere
molte lingue ma parlarne alla fine una sola.
Ultimo senso, quello piú importante. Si è trattato senza dubbio di una grande
letteratura: una delle piú importanti al livello mondiale. Questo senso carica tutti
gli altri di una valenza incomparabilmente piú forte. Tutto, infatti – unità e
diversità, centralismo e policentrismo, supplenza di una Nazione che non c’è,
valore etico-civile del «fare letterario» – risulta come potenziato dall’altissima
qualità dei suoi autori e delle sue opere. Alle specificazioni precedenti, dunque,
s’aggiunge ancora qualcosa. Dalla diversità all’unità... ma oltre l’unità? L’«unità

virtuale», caratteristica necessaria della tradizione nazionale italiana (che
avrebbe potuto esserci ma non c’era), conteneva in sé in potenza una spinta a
superare i confini, del resto precari e provvisori, di quella entità nazionale
strettamente intesa. La letteratura italiana è stata a lungo cosmopolita perché non
poteva essere stricto sensu nazionale (come la francese o l’inglese o la
spagnola): l’universalismo è congenito all’«imperfezione italiana».
So che questo vale per qualsiasi grande autore o per qualsiasi grande opera.
Ma per il grande autore italiano fu piú inevitabile e piú necessario. Da Milano o
Napoli era piú facile raggiungere Parigi o Londra o Vienna o Varsavia che
immaginarsi i confini di uno Stato proprio che non c’era. E anche per gli autori
piú recenti il percorso non è stato molto diverso, nonostante la presenza di
confini certi e internazionalmente fissati. In questo percorso i nostri scrittori
hanno incontrato infinite difficoltà e spesso sofferenze. Ma per capire cosa
intendo dire, si pensi a come Pirandello svolga il grumo siciliano originario –
cosí ristretto e atavico, e primordiale – per collegarlo e connetterlo a una
condizione umana tipica del suo tempo – tempo europeo e mondiale, lungo tre
generazioni, radicato nella fase culminante della modernità, e prima del suo
declino.
«Universalità» è un termine tecnico coniato per indicare quella parte
dell’umano che non conosce confini. Nella letteratura italiana ce n’è molta, per i
motivi che abbiamo cercato di spiegare durante tutto il corso della sua storia. C’è
da augurarsi che in una fase di multiculturalismo, come quella che ora
conosciamo, sia questo l’aspetto della letteratura italiana piú in grado di parlare a
genti che vengono da lontano, che sono diverse ma di certo sono anch’esse
umane: cioè attingono alla medesima sorgente cui i nostri scrittori hanno attinto
per secoli.
Nel «gioco dei sensi», che abbiamo fin qui cercato di proporre, c’è anche quel
«senso», che definirei «conclusivo». In qualsiasi cosa che finisce, ce n’è una che
comincia. Vediamo se possiamo trasformare anche questa «massima» in
«racconto». Nel percorso infernale, che Dante e Virgilio compiono, i due
compagni di «avventura» giungono al centro della terra, dov’è confitto –
scagliato dalla potenza divina cui s’era ribellato – il simbolo grandioso di
qualsiasi male si possa concepire, il Male in persona, Lucifero, Belzebú. Dante e
Virgilio s’arrampicano lungo il corpo villoso del demonio: e a un certo punto – il
centro esatto della terra – Virgilio s’arrovescia e fa fare altrettanto a Dante: da
quel momento in poi salgono verso l’alto, nel cuore dell’emisfero opposto, per

rivedere la luce, per «ritornar nel chiaro mondo». Alla sommità di questo
percorso, una «natural burella», o cavità naturale, scavata forse da Lucifero nel
precipitare sulla terra, i due poeti tornano a vedere «le cose belle | che porta ’l
ciel»: cioè, la prima cosa che essi scorgono, a conclusione del cupo viaggio
infernale, è la volta stellata del cielo. E poi, per concludere davvero, arriva il
verso finale della cantica, questo fulminante verso carico d’infiniti sensi, il piú
bel verso che sia mai uscito dalla penna di un autore che abbia mai usato questa
nostra lingua:
... e quindi uscimmo a riveder le stelle.

Capite? «E quindi»: di lí passando di lí; perché la sorte non sempre ci
consente di passare per dove vorremmo. Occorre adattarsi alle circostanze,
sopportare le sofferenze, affrontare i disagi e le fatiche di condizioni
apparentemente inaccettabili. Dante è arrivato «lí» passando attraverso tutti i
segmenti del dominio infernale: «quindi» – anche se non in senso letterale –
potrebbe significare questo: «di lí, attraverso l’inferno», da dove nessuno
avrebbe mai pensato che si possa tornare.
E pure «uscimmo»: è la conclusione miracolosa, straordinaria, del «transito».
Non è un «arrivo», si badi bene: è un’«uscita». Un’uscita dal buio, dalla
costrizione, dalla paura.
E, nell’atto di uscire, lo sguardo, quasi involontariamente, si volge, non
«intorno» – come forse ci si aspetterebbe – ma verso l’alto. L’«alto» è la
direzione piú umana, quella che ci distingue dagli altri esseri viventi, a noi pur sí
cari, che sono impediti a farlo.
E, volgendo lo sguardo verso l’alto, non scorgiamo il sole, troppo intenso, che
potrebbe solo abbacinarci: ci toglierebbe la vista proprio nel momento in cui
l’abbiamo riacquistata. Siamo ancora nel pieno della notte; l’aurora è di là da
venire, ma la limpidezza dell’aria e del cielo ci fa presagire che verrà: che,
addirittura, è vicina. In quella luce sospesa – né notte né giorno, si direbbe, né
tenebre né chiarore accecante – vediamo sopra di noi, discrete e affettuose, le
stelle: le stelle, da cui l’uomo ha appreso a orientarsi, a riconoscere il Nord dal
Sud, l’alba dal tramonto (non a caso la narrazione riprenderà da esse all’inizio
della cantica successiva).
E quando questo accade, il cuore si riempie di nuovo di confidenza e di
speranza. Scopriamo all’improvviso – pur dopo averlo riletto tante volte – che
quel verso dantesco non è solo il piú bello ma anche il piú ricco di «sensi» che

sia mai uscito dalla penna di un poeta italiano. Parla di noi, e di ognuno di noi. Il
Male, e la Fatica che ci è costata superarlo, sono dietro le nostre spalle: possiamo
riposare le stanche membra; ci guardiamo intorno trasognati e sorridenti; ci
sentiamo in pace con noi stessi. Una nuova storia è cominciata.
Nota bibliografica.
Dante Alighieri, Commedia, nel testo dell’«antica vulgata». L’Inferno si può
leggere ora con il commento di G. Inglese, Carocci, Roma 2007; finché la fatica
dell’Inglese non sarà terminata, vale ancora il bellissimo commento di Natalino
Sapegno, La Nuova Italia, Firenze 1955-57.

Elenco dei nomi1

Abba, Giuseppe Cesare, 50-54, 98.
Abba, Marta, 220.
Abruzzese, Alberto, 178, 259, 547, 576, 577.
Absburgo, dinastia, 262.
Achmatova, Anna (Anna Andreevna Gorenko), 379.
Adorno, Theodor Wiesengrund, 281, 380, 432, 504, 546, 575.
Agnelli, Giovanni sr, 126, 175.
Ajello, Nello, 468.
Alberti, Guglielmo, 305, 308.
Albertoni, Ettore Adalberto, 258.
Alceo di Mitilene, 162.
Aleardi, Aleardo, 68, 71, 87.
Aleramo, Sibilla (Rina Faccio), 176, 192, 196-99.
Alessandrone Perona, Ersilia, 368.
Alfieri, Antonio Ajace, 145.
Alfieri, Vittorio, 40, 49, 69, 175, 356.
Alicata, Mario, 311, 388, 389.
Allegri, Mario, 124, 368, 516, 577.
Allende Gossens, Salvador, 479.
Altan, Francesco Tullio, 595.
Alvaro, Corrado, 314, 316, 340, 342, 343, 346, 398, 393, 439.
Amendola, Giovanni, 176-79, 295, 366.
Amici, Marco, 609.
Ammaniti, Niccolò, 606, 607.
Anceschi, Luciano, 310, 368, 499, 576, 598.
Anderlini, Luigi, 368.
Anderson, Sherwood, 354, 356, 357.
Andreini, Alba, 469.
Andreotti, Giulio, 479.
Angelini, Franca, 124, 469, 577.
Angioletti, Giovanni Battista, 340.
Anselmi, Gian Mario, 123, 124.
Apollinaire, Guillaume (Wilhelm Albert Vladimir Popowski de La Selvade Apollinaris de ), 210, 322, 323, 335.
Aragon, Louis, 385.
Arangio-Ruiz, Vladimiro, 187.
Arbasino, Alberto, 486, 498, 529, 530.
Ardigò, Roberto, 42, 43.
Are, Giuseppe, 122.
Ariosto, Ludovico, 40, 542, 550, 578, 584.

Ariosto, Ludovico, 40, 542, 550, 578, 584.
Aristotele di Stagira, 131, 188, 189, 220.
Arpino, Giovanni, 515.
Arrighi, Cletto (Carlo Righetti), 74.
Arslan, Antonia, 577.
Ascoli, Graziadio Isaia, 42, 45, 46, 213, 216, 223, 570.
Asor Rosa, Alberto, 2, 124, 258-60, 367, 369, 468, 469, 481, 504, 505, 545, 551, 575-77, 609.
Auden, Wystan Hugh, 335, 336.
Augier, Émile, 85.
Aulnoy, Marie-Catherine Le Jumel de Barneville d’, 63.
Avalle, D’Arco Silvio, 123.
Azeglio, Cesare Taparelli d’, 49.
Azeglio, Massimo Taparelli d’, 5, 48-50, 175.
Azzolini, Paola, 369.
Babel´, Isaak Ėmmanuilovič, 281, 284, 505.
Bacchelli, Riccardo, 304, 308, 316, 595.
Bachtin, Michail Michailovič, 540, 575.
Badoglio, Pietro, 365, 366, 372, 373.
Baget Bozzo, Gianni, 576.
Baglioni, Guido, 122.
Baldacci, Luigi, 73, 260, 536.
Baldassari, Tolmino, 200, 539.
Baldini, Antonio, 304, 308, 316, 339.
Baldini, Raffaello, 200, 538, 539.
Balestrieri, Domenico, 489.
Balestrini, Nanni, 498, 502.
Balla, Giacomo, 211.
Ballestra, Silvia, 610.
Balzac, Honoré de, 34, 75, 99, 283, 350.
Bandi, Giuseppe, 50, 53.
Bandini, Luigi, 193.
Banfi, Antonio, 499.
Banti, Anna (Lucia Lopresti Longhi), 414, 442, 520, 584.
Barattieri, Oreste, 121.
Barberis, Walter, 261.
Barbusse, Henri, 250.
Barilli, Bruno, 294, 304, 314.
Barilli, Renato, 498, 576.
Barrili, Anton Giulio, 51.
Barthes, Roland, 541, 575.
Bartoli, Adolfo, 42.
Barzini, Luigi, 533.
Barzini, Luigi jr, 533.
Bassani, Giorgio, 450, 499, 510, 512, 523.
Basso, Lelio, 368.
Battaglia, Roberto, 468.
Battisti, Cesare, 182, 247.
Baudelaire, Charles, 23-25, 28, 29, 123, 194, 318.
Bava Beccaris, Fiorenzo, 121, 122.
Bedeschi, Giulio, 254, 418.

Bedeschi, Giulio, 254, 418.
Beethoven, Ludwig van, 189, 380.
Bellezza, Dario, 592.
Belli, Giuseppe Gioacchino, 599.
Bellini, Vincenzo, 74.
Bellocchio, Piergiorgio, 504.
Belpoliti, Marco, 577.
Bembo, Pietro, 4.
Benco, Silvio Enea, 240.
Benda, Julien, 284, 294, 367.
Benedetto XV (Giacomo Della Chiesa), papa (1914-22), 246.
Benigni, Roberto, 588.
Benjamin, Walter, 281, 282, 504, 546, 575.
Benn, Gottfried, 335, 380, 468.
Bergson, Henri-Louis, 134-39, 178, 208, 218, 325.
Berio, Luciano, 503.
Berlinguer, Enrico, 479, 576.
Berlusconi, Silvio, 533.
Bernard, Claude, 21, 27.
Bernari, Carlo (Carlo Bernard), 292, 340, 398, 399, 401, 410, 412.
Bernhardt, Sarah (Rosine Bernardt), 85.
Bersani, Mauro, 545, 577, 601.
Bersezio, Vittorio, 85, 87.
Bertini, Valerio, 513.
Berto, Giuseppe, 425, 427.
Bertolazzi, Carlo, 86, 501.
Bertoli, Ubaldo, 421.
Bertolucci, Attilio, 433, 450, 451, 535, 536.
Bertoni, Alberto, 124.
Betocchi, Carlo, 536.
Bettarini, Rosanna, 329, 333.
Bevilacqua, Alberto, 516.
Bevilacqua, Piero, 123.
Biagi, Guido, 60.
Bianchini, Angela, 521, 610.
Bianciardi, Luciano, 514, 516, 517.
Biasion, Renzo, 418.
Bigongiari, Piero, 310.
Bilenchi, Romano, 79, 309, 313, 317, 340, 346, 350, 351, 353, 398, 517, 524.
Bini, Benedetta, 577.
Bini, Carlo, 48.
Binni, Walter, 72, 124, 310, 368.
Biondi, Marino, 368.
Bissolati, Leonida, 129, 130, 242, 247.
Bixio, Nino, 98.
Bizzoni, Achille, 51.
Blanchot, Maurice, 541, 575.
Blondel, Maurice, 145.
Bo, Carlo, 310, 311, 317, 318, 368, 400, 469, 487.
Bobbio, Norberto, 258, 273, 368, 395, 396, 468.
Bocca, Giorgio, 421, 534.

Bocca, Giorgio, 421, 534.
Boccioni, Umberto, 176, 177, 211.
Boine, Giovanni, 176-78, 180-82, 185, 192.
Boito, Arrigo, 74, 82, 585.
Böll, Heinrich, 499.
Bollati, Giulio, 123.
Bonetti, Paolo, 468.
Bonghi, Ruggero, 44.
Bongiorno, Mike (Michael Nicholas Salvatore Bongiorno), 568.
Bonifacio VIII (Benedetto Caetani), papa (1294-1303), 508.
Bonomi, Ivanoe, 242, 247.
Bonsanti, Alessandro, 308, 309, 317, 340, 487.
Bontempelli, Massimo, 314, 316, 340, 343-345.
Bordiga, Amadeo, 268.
Borges, Jorge Luis, 558.
Borgese, Giuseppe Antonio, 176, 180, 341, 342.
Borsellino, Nino, 260.
Bottai, Giuseppe, 294, 360, 365.
Bourget, Paul, 80.
Boutroux, Étienne-Émile, 134.
Bozzani, Eligio, 52.
Bracco, Roberto, 86.
Bragantin, Gianluigi, 494.
Brancati, Vitaliano, 439, 440, 595.
Braque, Georges, 209, 322.
Braun, Eva, 376.
Brecht, Bertolt, 284, 504, 507, 584.
Bresci, Gaetano, 122.
Breton, André, 209, 316, 345, 385.
Brevini, Franco, 200, 260, 338, 368, 469.
Brju´sov, Vale´rij Jakovlevič, 379.
Broglio, Emilio, 44-46.
Brolli, Daniele, 609.
Brugnolo, Furio, 368.
Bruno, Giordano, 36, 143.
Bufalino, Gesualdo, 524.
Buonaiuti, Ernesto, 146.
Buondelmonti, Piero, 132, 133.
Burliuk, David Davidovič, 209.
Busi, Aldo, 590.
Butor, Michel, 497.
Butti, Enrico Annibale, 212.
Buzzati, Dino, 437.
Buzzi, Paolo, 212.
Cabrini, Angiolo, 242.
Cacciari, Massimo, 258.
Cairoli, Benedetto, 10.
Calabresi, Mario, 534.
Calamandrei, Franco, 388.
Calamandrei, Piero, 300.

Calamandrei, Piero, 300.
Calcaterra, Carlo, 442.
Calderoni, Mario, 176, 177.
Calogero, Guido, 301, 394.
Calvino, Esther Judith Singer, 555.
Calvino, Giovanna, 555.
Calvino, Italo, 237, 328, 331, 385, 398, 399, 401, 402, 416, 417, 421-23, 425, 426, 428, 450, 452, 468, 494,
496-98, 502, 513, 534, 550, 553-67, 569-71, 575, 577, 579, 581-84, 591, 594, 604.
Camerana, Giovanni, 175.
Cameroni, Felice, 82.
Camilleri, Andrea, 593, 594.
Camon, Ferdinando, 516, 559.
Campana, Dino, 176, 177, 185, 186, 191-197, 325, 336, 435, 595, 612.
Campana, Giovanni, 191.
Campanella, Tommaso (Giovan Domenico Campanella), 36, 143.
Campo, Cristina (Vittoria Guerrini), 537.
Campo, Rossana, 610.
Candeloro, Giorgio, 122, 257, 367, 468, 574.
Canobbio, Andrea, 610.
Capponi, Gino, 44.
Caproni, Giorgio, 433, 450, 451, 535, 536.
Capuana, Luigi, 33, 74-76, 78, 79, 82, 83, 94, 96, 100, 205, 219.
Caramella, Santino, 305.
Carcano, Luigi, 44.
Cardarelli, Vincenzo (Nazareno Caldarelli), 176, 197, 304, 305, 316, 319.
Cardinale, Claudia (Claude-Joséphine-Rose Cardinale), 524.
Carducci, Dante, 66.
Carducci, Giosue, 33, 42, 47, 51, 65-73, 78, 116, 124, 144, 147, 162, 163, 167, 170-72, 179, 180, 184, 219,
458, 459.
Carità, Roberto, 418.
Carli, Mario, 294.
Carlino, Marcello, 469.
Carlo I d’Absburgo, imperatore d’Austria, re d’Ungheria, 262.
Carocci, Alberto, 308, 317, 340, 404.
Carocci, Giampiero, 258.
Carr, Edward Hallett, 367.
Carrà, Carlo, 176, 211, 314.
Casati, Alessandro, 145.
Cassini, Argia, 186.
Cassola, Carlo, 399, 401, 420, 468, 499, 510-12, 514, 515, 517.
Castellani, Renato, 397, 399.
Castellazzi di Sordevolo, Dina, 89.
Cataldi, Pietro, 333.
Cattaneo, Carlo, 34, 42, 119, 386, 570.
Cavalcanti, Guido, 584.
Cavalli, Patrizia, 588, 602.
Cavazzoni, Ermanno, 590.
Cavour, Camillo Benso, conte di, 6, 9.
Cecchi, Emilio, 176, 178, 295, 304, 314, 316, 318, 339, 340, 358, 368, 387.
Cecchi, Ottavio, 260.
Celati, Gianni, 517, 590.

Celati, Gianni, 517, 590.
Cena, Giovanni, 197.
Cerami, Vincenzo, 469, 587, 588.
Ceronetti, Guido, 525.
Cervi, Alcide, 421.
Cesarano, Giorgio, 504.
Cesare, Gaio Giulio, 152.
Cèsari, Antonio, 36.
Cesari, Severino, 609.
Chabod, Federico, 5, 6, 123.
Chaplin, Charlie (Charles Spencer Chaplin), 292.
Char, René-Émile, 335.
Checchi, Eugenio, 51.
Chénier, André-Marie, 69.
Cherchi, Grazia, 504.
Chiabrera, Gabriello, 71.
Chiara, Piero, 515.
Chiarini, Giuseppe, 33, 67.
Chiarini, Paolo, 505.
Chiavacci, Gaetano, 187.
Chruščëv, Nikita Sergëvič, 466.
Churchill, Winston, 363, 376, 378.
Cialente Terni, Fausta, 317, 357, 358.
Ciano, Gian Galeazzo, 365.
Cicchetti, Angelo, 124.
Cicognani, Bruno, 346, 351.
Cintini, Gabriella, 260.
Citti, Sergio, 444.
Clausewitz, Carl Phillip Gottlieb von, 18.
Clerici, Luca, 469.
Collodi, Carlo (Carlo Lorenzini), 55, 56, 59-62, 75, 77, 79.
Colombo, Cristoforo, 204.
Colombo, Furio, 498.
Colussi, Susanna, 442.
Comisso, Giovanni, 250.
Compagni, Dino, 409.
Compagnone, Luigi, 518.
Comparetti, Domenico, 42.
Comte, Isidore-Marie-Auguste, 20, 21, 42.
Confalonieri, Federico, 48.
Conrad, Joseph (Józef Teodor Konrad Korzeniowski), 354, 420, 421, 558.
Consolo, Vincenzo, 519.
Contarino, Rosario, 124.
Conte, Giuseppe, 597.
Conti, Angelo, 151, 165.
Contini, Gianfranco, 260, 311, 317, 329, 333, 368, 443, 451, 487, 488, 491, 524, 542, 576, 577.
Coppola, Francis Ford, 477.
Corazzini, Sergio, 174, 176, 177.
Corbière, Tristan (Édouard-Joachim Corbière), 29.
Cordelli, Franco, 589.
Corradini, Enrico, 128, 131, 132, 176, 210, 258, 274, 295.

Corradini, Enrico, 128, 131, 132, 176, 210, 258, 274, 295.
Corridoni, Enrico, 247.
Corti, Maria, 398, 423, 445, 469, 543, 555, 559, 576, 577, 592.
Cousin, Victor, 36, 38.
Craxi, Bettino, 481.
Crémieux, Benjamin, 240.
Crepax, Guido (Guido Crepas), 595.
Crispi, Francesco, 10, 14, 66, 120, 121, 130, 133.
Cristofori, Lina, 66.
Croce, Benedetto, 36, 81, 118, 120, 123, 131, 132, 141-44, 146, 166, 176-80, 188, 201, 218, 220, 221, 243,
244, 246, 257, 273, 285-88, 293, 294, 296, 297, 301, 306, 307, 310, 318, 329, 352, 389, 392, 394-96.
Cucchi, Maurizio, 537, 598, 599, 609.
Cuoco, Vincenzo, 35.
Curi, Fausto, 498, 576.
Dalla, Lucio, 596.
Dall’Oca Bianca, Angelo, 352.
Dall’Ongaro, Francesco, 82, 87, 89.
Dal Pane, Luigi, 124.
D’Ancona, Alessandro, 42.
Dandolo, Emilio, 50.
D’Annunzio, Gabriele, 33, 71, 74, 75, 77-79, 88, 97, 116, 117, 133, 144, 146-53, 156-62, 166, 167, 170-72,
176, 184, 204, 210, 217, 233, 234, 238, 242, 246, 247, 252, 259, 269, 319, 341, 351.
Dante Alighieri, 40, 163, 223, 335, 542, 543, 545, 599, 611, 614-16.
D’Arrigo, Stefano, 531.
Darwin, Charles Robert, 22, 27, 42.
Dati, Leonardo, 71.
D’Avanzo, Giuseppe, 535.
Daví, Luigi, 512.
Davoli, Ninetto (Giovanni), 444.
De Ambris, Alceste, 247.
De Amicis, Edmondo, 9, 33, 55-58, 75, 119, 121, 128, 213.
De André, Fabrizio, 596.
De Angelis, Giovanna, 368.
Debenedetti, Giacomo, 241, 259, 260, 305, 308, 309, 317, 320, 329, 542.
De Bosis, Adolfo, 117, 151, 162.
Debussy, Claude-Achille, 157.
De Carlo, Andrea, 604.
De Carolis, Adolfo, 71.
De Céspedes, Alba, 317, 358, 359, 361, 385, 398, 412-14, 520, 532, 579, 584, 595.
De Chirico, Andrea Alberto, vedi Savinio, Alberto.
De Chirico, Giorgio, 314, 345.
De Cristoforis, Tommaso, 121.
De Felice, Franco, 260, 367.
De Felice, Renzo, 577.
De Filippo, Eduardo, 203, 412, 440, 441, 445, 508, 509.
De Filippo, Luisa, 440.
De Filippo, Peppino (Giuseppe), 440.
De Filippo, Titina (Annunziata), 440.
Defoe, Daniel (Daniel Foe), 354.
De Gasperi, Alcide, 382, 383.

De Gasperi, Alcide, 382, 383.
De Gregori, Francesco, 596.
Del Buono, Oreste, 515.
Deledda, Maria Grazia, 197, 205, 206, 519.
Delfini, Antonio, 439.
Del Giudice, Daniele, 432, 559, 591.
D’Elia, Gianni, 600.
DeLillo, Don (Donald Richard DeLillo), 129.
Dell’Arco, Mario (Mario Fagiolo), 443.
Della Valle, Valeria, 609.
Della Volpe, Galvano, 395, 505, 575.
Delon, Alain, 524.
De Marchi, Emilio, 74, 77, 78, 80, 595.
De Martino, Ernesto, 406.
De Mauro, Tullio, 8, 124, 214, 503, 507, 570, 575.
De Meis, Angelo Camillo, 76, 117.
Depretis, Agostino, 10-12.
De Robertis, Giuseppe, 176, 178, 303, 311, 317, 368, 542.
De Roberto, Federico, 74, 78, 82-84, 205, 228, 523.
De Rosa, Renato, 367.
De Sanctis, Francesco Saverio, 11, 12, 35-42, 49, 76, 83, 143, 288, 297, 392, 545, 574.
De Santis, Giuseppe, 397, 399.
De Sica, Vittorio, 397, 399.
Desideri, Giovannella, 577.
De Silva, Diego, 610.
Dessí, Giuseppe, 519.
D’Este, Ida, 421.
De Stefani, Alberto, 275.
Devoto, Giacomo, 108-10, 124.
Dickens, Charles, 26, 354.
Di Giacomo, Salvatore, 180, 199, 201, 295, 337.
Di Nicola, Laura, 577.
Dionisotti, Carlo, 545, 581.
Doni, Rodolfo (Rodolfo Turco), 517.
Donizetti, Gaetano, 74.
Dos Passos, John Roderigo, 354.
Dossi, Carlo (Alberto Carlo Pisani Dossi), 33, 74, 488, 524.
Dostoevskij, Fëdor Michailovič, 26, 75, 150, 347, 350.
Dreiser, Theodore Herman Albert, 357.
Dumas, Alexandre, figlio, 85.
Duse, Eleonora, 151, 155.
Ebert, Friedrich, 263.
Eco, Umberto, 57, 495, 496, 498, 503, 530, 540, 547-50, 560, 575, 586, 593, 594.
Einaudi, Giulio, 329, 356.
Einaudi, Luigi, 176, 178, 295, 301, 395.
Eliot, Thomas Stearns, 332, 335, 336.
Ellekappa (Laura Pellegrini), 595.
Éluard, Paul (Eugène-Émile-Paul Grindel), 385, 387.
Empedocle di Agrigento, 188, 189.
Engels, Friedrich, 557.

Engels, Friedrich, 557.
Enriques Agnoletti, Enzo, 468.
Enzensberger, Hans Magnus, 499.
Eraclito di Efeso, 188, 189.
Ercole, Francesco, 275.
Ėrenburg, Il´ja Grigor´evič, 284, 314.
Escarpit, Robert, 546.
Eschilo di Eleusi, 188, 189.
Esenin, Sergej Aleksandrovič, 191.
Falaschi, Giovanni, 261, 469, 577.
Faldella, Giovanni, 74.
Faletti, Giorgio, 593.
Falqui, Enrico, 340.
Fanciullacci, Bruno, 375.
Fante, John Thomas, 128.
Farina, Salvatore, 83.
Faulkner, William (William Cuthbert Falkner), 354.
Federico II di Hohenstaufen, re di Sicilia, imperatore, 82.
Federzoni, Luigi, 274.
Fellini, Federico, 399, 451, 518.
Fenoglio, Beppe (Giuseppe), 385, 401, 416, 417, 421, 423-27, 430, 445, 534, 581.
Ferdinando II Carlo Maria di Borbone, re delle Due Sicilie, 201.
Ferrara, Giovanni, 494, 510.
Ferrari, Giuseppe, 42.
Ferrari, Paolo, 85.
Ferrari, Severino, 66, 72, 162, 172.
Ferrata, Giansiro, 308, 310, 388.
Ferrero, Leo, 309.
Ferretti, Gian Carlo, 450, 469, 548.
Ficara, Giorgio, 124.
Filicaia, Vincenzo, 69.
Filippini, Enrico, 498.
Fini, Carlo, 260.
Fini, Marco, 576.
Fiori, Giuseppe, 368.
Firpo, Edoardo, 199, 339.
Fischer, Joschka (Joseph Martin Fischer), 478.
Flaiano, Ennio, 518.
Flaubert, Gustave, 23-25, 75, 232.
Fo, Dario, 508, 509.
Fofi, Goffredo, 504.
Fogazzaro, Antonio, 74, 77, 81, 82, 145, 438, 439, 516.
Fois, Marcello, 520.
Fojanesi Rapisardi, Giselda, 89.
Fontane, Heinrich Theodor, 26.
Forti, Marco, 494.
Fortini, Franco (Franco Lattes), 259, 260, 368, 387, 388, 434-36, 450, 468, 494, 495, 504-7, 535, 536, 551,
552, 554, 571, 575, 579, 583, 584, 592, 600.
Fortini, Laura, 369.
Fortunato, Giustino, 7, 8, 295.

Fortunato, Giustino, 7, 8, 295.
Foscolo, Niccolò Ugo, 34, 44.
Foucault, Paul-Michel, 541, 550, 575.
Frabotta, Biancamaria, 576, 577.
Franceschini, Enrico, 534.
Francesco Ferdinando d’Absburgo-Este, arciduca d’Austria, 245.
Franchetti, Leopoldo, 7, 8.
Franchi, Raffaello, 305, 308.
Franco y Bahamonde, Francisco, 353.
Frank, Nino, 314.
Freud, Sigmund, 136-39, 218, 281, 283.
Frezza, Gino, 577.
Friedrich, Hugo, 123.
Frigessi Castelnuovo, Delia, 259.
Fruttero, Carlo, 593.
Fucini, Renato, 77, 78, 346.
Gabelli, Aristide, 42.
Gadda, Carlo Emilio, 237, 251, 254, 309, 445, 450, 451, 486-93, 505, 524, 530, 538, 542, 543, 553, 576,
579, 584, 595.
Gadda, Enrico, 487.
Gaeta, Franco, 258.
Galiani, Ferdinando, 35.
Gallarati Scotti, Tommaso, 145.
Galli, Giorgio, 576.
Gallina, Giacinto, 87.
Garboli, Cesare, 542.
Gargani, Giuseppe Torquato, 67.
Gargiulo, Alfredo, 311, 316, 319, 329, 368, 542.
Garibaldi, Giuseppe, 10, 51, 52, 54, 87, 98, 384.
Garin, Eugenio, 258, 368.
Garroni, Emilio, 576.
Garzoni Venturi, Paolo, 59.
Gasparri, Pietro, 276.
Gatto, Alfonso, 309, 317, 319, 329, 336, 434.
Gautier, Pierre-Jules-Théophile, 29.
Genette, Gérard, 541, 575.
Genovesi, Antonio, 35.
Gentile, Emilio, 258, 259, 367.
Gentile, Giovanni, 36, 131, 141, 143, 146, 176, 178, 243, 244, 287-89, 293, 294, 375, 380, 389, 392.
Gentile, Sara, 406.
Gentileschi, Artemisia Lomi, 414, 415.
Gentileschi, Orazio, 414.
Gentiloni, Vincenzo Ottorino, 145, 243, 270.
Ghilardi, Margherita, 415, 469.
Ghisleri, Arcangelo, 119.
Giacosa, Giuseppe, 82, 86.
Gianini Belotti, Elena, 128, 521, 522, 609.
Giannelli, Emilio, 595.
Giannone, Pietro, 35.
Giarrettino, Alessandro, 124.
Gide, André, 284, 358.

Gide, André, 284, 358.
Gigliozzi, Giuseppe, 576.
Ginori, famiglia, 59.
Ginsborg, Paul Anthony, 467, 475, 574, 609.
Ginzburg, Leone, 305, 308, 515.
Ginzburg, Natalia Levi, 528, 529, 587, 590.
Gioberti, Vincenzo, 6, 36, 38, 143, 360.
Giolitti, Giovanni, 120, 125-30, 132, 133, 213, 241, 242, 244, 246, 248, 258, 269, 273, 286, 352, 574.
Giordani, Pietro, 67.
Giorgini, Giovan Battista, 45.
Giorgione (Giorgio da Castelfranco), 149.
Giotti, Virgilio (Virgilio Schönbeck), 199, 338, 339.
Giovanardi, Stefano, 259, 368, 469, 537, 577, 598, 599, 609.
Giovannetti, Paolo, 609.
Giovanni Duns Scoto, 548.
Giudici, Giovanni, 504, 537.
Giuliani, Alfredo, 498, 500, 502.
Gobetti, Ada Prospero, 368.
Gobetti, Piero, 285, 297, 298, 301, 305-7, 317, 366, 392, 574.
Goethe, Johann Wolfgang, 231, 283.
Goldmann, Lucien, 546.
Goldoni, Carlo, 85, 508.
Golino, Enzo, 469, 610.
Golzio, Francesco, 259.
Gómez de La Serna, Ramón, 314.
Gončarova, Natal´ja Sergeevna, 209.
Góngora y Argote, Luis de, 327.
Gor´kij, Maksim (Aleksej Maksimovič Peškov), 350.
Gorbačëv, Michail Sergeevič, 572.
Gorresio, Vittorio, 468.
Govoni, Corrado, 174, 176, 211, 318.
Gozzano, Guido, 174-77, 180, 330, 352.
Gramsci, Antonio, 120, 222, 259, 267, 268, 276, 297-300, 368, 390-94, 396, 399, 410, 456, 459, 460-63,
546, 570, 574.
Grandi di Mordano, Dino, 365.
Grass, Günter, 499.
Graziani, Rodolfo, 424.
Gruber, Karl, 382.
Gualdo, Luigi, 83.
Guccini, Francesco, 596.
Guerra, Augusto, 259.
Guerra, Tonino (Antonio), 200, 538, 539.
Guerricchio, Rita, 199.
Guerrini, Olindo, 33, 66, 73.
Guglielmi, Angelo, 498.
Guglielmi, Guido, 260, 368.
Guglielminetti, Amalia, 176, 196.
Guglielminetti, Marziano, 124.
Guglielmo I di Hohenzollern, re di Prussia, imperatore, 262.
Guglielmo II di Hohenzollern, re di Prussia, imperatore, 195.
Guglielmo di Occam, 548.

Guglielmo di Occam, 548.
Guicciardini, Francesco, 38.
Guidi, Alessandro, 69.
Guttuso, Renato, 387, 397, 399.
Hardy, Thomas, 26.
Hawthorne, Nathaniel, 27.
Hegel, Georg Wilhelm Friedrich, 35-38, 119, 142, 392.
Heidegger, Martin, 380.
Heine, Christian Johann Heinrich, 69, 231.
Hemingway, Ernest, 250, 263, 387, 389, 558.
Hermet, Augusto, 368.
Hitler, Adolf, 277, 279, 282, 292, 362, 366, 371, 375, 429.
Hofmannsthal, Hugo von, 587.
Hohenzollern, dinastia, 262.
Hopkins, Gerard Manley, 335.
Horkheimer, Max, 504, 575.
Hugo, Victor-Marie, 29, 33, 69.
Huizinga, Johan, 367.
Hume, David, 21.
Huxley, Aldous Leonard, 284.
Huysmans, Joris Karl (Charles-Marie-Georges Huysmans), 28.
Ibsen, Henrik, 182, 189.
Imbriani, Paolo Emilio, 87.
Incoronato, Luigi, 518.
Inglese, Giorgio, 616.
Iodice, Valeria, 609.
Isella, Dante, 543.
Isnenghi, Mario, 261, 342.
Ivanov, Vsevolod Vjačeslavovič, 284.
Jahier, Piero, 176-78, 181, 182, 253, 254.
Jaja, Donato, 141.
Jakobson, Roman Ossipovič, 540, 575.
James, Henry, 135.
James, William, 135, 140.
Jaspers, Karl Theodor, 367, 468.
Jensen, Wilhelm, 137.
Johnson, Uwe, 499.
Jovine, Francesco, 399, 410, 411.
Joyce, James, 140, 141, 240, 314, 358, 503, 532, 543.
Jung, Carl Gustav, 138, 543.
Jünger, Ernst, 380.
Kafka, Franz, 139, 140, 405, 437, 507.
Kaiser, Friedrich Carl Georg, 314.
Kerenski, Aleksandr Fëdorovič, 265.
Kirchner, Ernst Ludwig, 209.
Koestler, Arthur (Artúr Kösztler), 279, 367.
Körner, Theodor, 231.

Körner, Theodor, 231.
Krysinski, Wladimir, 260.
Labriola, Antonio, 119, 120, 141, 385, 385, 387.
Lacan, Jacques, 543.
La Capria, Raffaele, 416, 518.
Lagorio, Gina, 521.
Lama, Luciano, 480.
Lamartine, Alphonse-Marie-Louis de Prat de, 29.
Lambruschini, Raffaello, 44.
Lanaro, Silvio, 123, 467, 574, 609.
Lancaster, Burt (Burton Stephen Lancaster), 524.
Landolfi, Tommaso, 438.
Lanza, Giovanni, 6, 9.
La Porta, Filippo, 609.
Larbaud, Valéry, 240.
Larionov, Michail Fëdorovič, 209.
Lavagetto, Mario, 241, 260, 321, 368, 544.
Laval, Pierre, 362.
Ledda, Gavino, 519.
Ledeen, Michael Arthur, 367.
Lee Masters, Edgar, 354.
Lenin (Vladimir Ilič Ulianov), 265-67, 278, 392.
Leoncillo (Leoncillo Leonardi), 397.
Leone De Castris, Arcangelo, 241.
Leone XIII (Gioacchino Vincenzo Raffaele Luigi Pecci), papa (1878-1903), 10, 145.
Leonetti, Francesco, 442, 450, 494.
Leopardi, Giacomo, 40, 44, 67, 69, 144, 189, 305, 323, 335, 406, 545, 563, 584, 611.
Leopoldo II di Sassonia-Coburgo-Gotha, re dei Belgi, 16.
Levi, Carlo, 320, 385, 398, 399, 401-5, 413.
Levi, Primo, 416, 417, 429, 430-32, 514, 528, 581.
Levi Cavaglione, Pino, 420.
Levi Poli, Linuccia, 320.
Lewis, Harry Sinclair, 354, 357.
Liszt, Franz, 34.
Lizzani, Carlo, 397.
Locke, John, 21.
Lodoli, Marco, 604, 605, 609.
Loi, Franco, 200, 539.
Lombardo Radice, Giuseppe, 178, 216, 570.
Lombroso, Cesare, 42, 43.
Longanesi, Leo, 312.
Longhi, Roberto, 442.
Lorenzini, Domenico, 59.
Lorenzini, Niva, 260, 577.
Lorenzini, Paolo, 59, 60.
Loria, Arturo, 308.
Lotman, Jurij Michajlovič, 123, 540, 575.
Loy, Rosetta, 522.
Lucarelli, Carlo, 593.
Lucchini, Guido, 577.

Lucchini, Guido, 577.
Lucentini, Franco, 593.
Lucini, Gian Pietro, 210, 501.
Lukács, György, 123, 283, 452, 465, 467, 504, 507, 546.
Lunardi, Raul, 418.
Lussu, Emilio, 255-57, 276, 301, 419, 519.
Lutero, Martino (Martin Luther), 4.
Luti, Fanny, 191.
Luti, Giorgio, 124, 241, 260, 309.
Luzi, Mario, 193, 309, 310, 317, 319, 329, 336, 433-35, 450, 524, 535, 536, 599.
Maccari, Mino, 312, 313.
Macchia, Giovanni, 123, 260.
Machado y Ruiz, Antonio, 335, 464.
Machiavelli, Niccolò, 42, 304, 578.
Mack Smith, Denis, 122, 257.
Mac Orlan, Pierre (Pierre Dumarchais), 314.
Macrí, Oreste, 310.
Macry, Paolo, 124.
Maffei, Clara, 34.
Maffii, Maffio, 176.
Maggiani, Maurizio, 603.
Magrelli, Valerio, 601, 602, 609.
Magrini, Giacomo, 576.
Magris, Claudio, 124, 258, 587.
Mahler, Gustav, 258, 381.
Majakovskij, Vladimir Vladimirovič, 208, 209, 212, 281, 379, 505, 509.
Majorino, Giancarlo, 504.
Malagodi, Olindo, 258.
Malaparte, Curzio (Kurt Erich Suckert), 254, 255, 295, 312, 314, 533.
Malerba, Luigi (Luigi Bonardi), 502.
Malevič, Kazimir Severinovič, 209.
Mallarmé, Stéphane (Étienne), 29, 194, 318, 323, 336.
Malraux, André, 284.
Maltese, Corrado, 314.
Malvezzi, Piero, 468.
Mamiani della Rovere, Terenzio, 36, 66.
Mandel´štam, Osip Ėmil´evič, 379.
Manetti, Beatrice, 469.
Manganelli, Giorgio, 525.
Mangoni, Luisa, 367, 369.
Mann, Heinrich, 281, 283, 284.
Mann, Thomas, 26, 139, 140, 151, 161, 249, 249, 281, 283-85, 294, 367, 370, 380, 381, 468, 557.
Mannuzzu, Salvatore, 519.
Mansfield, Katherine (Kathleen Mansfield Beauchamp), 413, 526.
Mantegna, Andrea, 344.
Manzini, Gianna, 317, 415.
Manzoni, Alessandro, 40, 44-46, 49, 108, 213, 318, 350, 414, 484, 488, 545, 584, 595.
Manzoni, Giulia, 49.
Manzotti, Emilio, 576.
Mao Tse-tung, 377.
Maraini, Dacia, 522, 586.

Maraini, Dacia, 522, 586.
Maraviglia, Maurizio, 275.
Marchesa Colombi (Maria Antonietta Torriani), 196.
Marcoaldi, Franco, 538, 577, 600.
Marcuse, Herbert, 504.
Margherita di Savoia, regina d’Italia, 66.
Marianelli, Marianello, 367.
Mariani, Mario, 254.
Marin, Biagio, 199, 337, 338.
Marinetti, Filippo Tommaso, 177, 209, 209-12, 247, 252, 260, 295, 323.
Mario, Alberto, 50.
Maroncelli, Pietro, 48.
Marotta, Giuseppe, 518.
Martelli, Mario, 124.
Martini, Arturo, 314.
Martini, Ferdinando, 346.
Marx, Karl Heinrich, 22, 30, 142, 267, 268, 392, 448.
Masaccio (Tommaso di ser Giovanni di Mone Cassai), 344.
Mascagni, Pietro, 88.
Masiello, Vitilio, 124.
Mastronardi, Lucio, 513, 515.
Matte Blanco, Ignacio, 544.
Mattei, Enrico, 474.
Matteotti, Giacomo, 274, 286, 299, 352, 374.
Maupassant, Guy de, 28.
Mauri, Paolo, 124, 329, 530, 577, 610.
Mazzacurati, Giancarlo, 112.
Mazzanti, Enrico, 61.
Mazzini, Giuseppe, 6, 10, 40, 48, 69.
Mazzucco, Melania Gaia, 128, 607-9.
McCarthy, Mary Therese, 359.
Medici, Mario, 576.
Melandri, Lea, 197, 199.
Meli, Giovanni, 82.
Melville, Herman, 27, 354.
Memmo, Francesco Paolo, 469.
Meneghello, Luigi, 385, 398, 416, 417, 421, 423-27, 430, 445, 534, 581, 594.
Menelik II, imperatore d’Etiopia, 121.
Mengaldo, Pier Vincenzo, 259, 368, 469, 577.
Menicucci, Elvira, 66.
Mercuri, Lamberto, 468.
Merini, Alda, 592.
Metternich, Klemens Wenzel Lothar, principe di, 611.
Michelet, Jules, 69.
Micheli, Silvio, 421.
Michelstaedter, Carlo, 166, 176, 177, 186-190, 220, 231, 587.
Michelstaedter, Paula, 186.
Micocci, Claudia, 178, 259, 260.
Migliorini, Bruno, 290.
Migneco, Giuseppe, 397.
Milana, Fabio, 575.

Milana, Fabio, 575.
Milani Comparetti, Lorenzo, 507, 575.
Mill, John Stuart, 21.
Mira, Giovanni, 366.
Misasi, Nicola, 33.
Modigliani, Amedeo Clemente, 322.
Molotov (Vjačeslav Michajlovič Skrja´bin), 361.
Monaci, Ernesto, 216.
Mondello, Elisabetta, 577, 609.
Mondo, Lorenzo, 423.
Monelli, Paolo, 251, 254.
Mongillo, Dalmazio, 576.
Montale, Eugenio, 169, 170, 181, 241, 308, 309, 317, 319, 320, 324, 327-36, 338, 352, 368, 433, 451, 487,
505, 542, 550, 598, 612.
Montanelli, Indro, 351, 533.
Montano, Lorenzo, 304.
Monti, Vincenzo, 68, 73.
Monti Perticari, Costanza, 34.
Morandi, Giorgio, 314.
Morante, Elsa, 317, 526, 527, 571, 579, 583, 584.
Morasso, Mario, 210.
Moravia, Alberto (Alberto Pincherle), 48, 236, 240, 317, 340, 346, 347, 349, 350, 361, 398, 399, 400-2,
404-6, 413, 437, 439, 443, 449, 499, 526, 583, 595.
Mordenti, Raul, 124, 469.
Moretti, Marino, 174, 176.
Morino, Alba, 199.
Moro, Aldo, 479, 480, 481, 528, 576.
Morselli, Guido, 525.
Mosca, Gaetano, 131, 392.
Mosse, George Lachmann, 576.
Mouratoff, Paul, 314.
Mreule, Enrico, 186, 587.
Munch, Edvard, 209.
Murri, Romolo, 146.
Muscetta, Carlo, 465, 469.
Musco, Angelo, 219.
Musil, Robert, 140, 239, 250, 284, 342, 468, 587.
Mussolini, Benito, 118, 159, 176, 242, 243, 247, 271, 272, 274, 277, 282, 286, 288, 291, 293, 351, 362,
365-67, 372, 375.
Nagy, Imre, 466, 467.
Napoleone I Bonaparte, imperatore dei Francesi, 18, 175, 521.
Napoleone II Bonaparte, imperatore dei Francesi, 521.
Nardi, Ivo, 260.
Nava, Giuseppe, 259.
Nazari, Giulio, 216.
Neera (Anna Radius Zuccari), 80, 81, 196.
Negri, Ada, 196.
Nencioni, Enrico, 151.
Nenni, Pietro, 300.
Nerval, Gérard de (Gérard Labrunie), 28.

Nerval, Gérard de (Gérard Labrunie), 28.
Niccolini, Giovanni Battista, 69.
Nicola II Aleksandrovič Romanov, zar di Russia, 265.
Nicolai, Renato, 421.
Nicoletti, Giuseppe, 369, 577.
Nietzsche, Friedrich Wilhelm, 30, 139, 150, 178, 188, 196, 208, 240, 258, 283, 325, 381.
Nievo, Ippolito, 50, 52, 53, 73, 425, 426, 558.
Niffoi, Salvatore, 520.
Nisini, Giorgio, 609.
Nitti, Francesco Saverio, 233, 286.
Nizan, Paul, 284.
Noferi, Adelia, 259.
Nolde, Emil, 209.
Nove, Aldo (Antonello Satta Centanin), 605.
Noventa, Giacomo (Giacomo Ca’ Zorzi), 199, 200, 308, 337.
Nozzoli, Anna, 199.
Ojetti, Ugo, 295.
Omero, 166.
Onofri, Arturo, 176, 318.
Onofri, Fabrizio, 506.
Orelli, Giorgio, 124.
Orengo, Nico, 589.
Oriani, Alfredo, 74, 117, 118, 130, 271.
Orlando, Francesco, 123, 544.
Orlando, Vittorio Emanuele, 274.
Ortega y Gasset, José, 294.
Ortese, Anna Maria, 401, 415, 416, 445.
Orzali, Angiolina, 59.
Ottieri, Ottiero, 401, 512, 513.
Ovidio Nasone, Publio, 156.
Pacotto, Giuseppe, detto Pinin Pacòt, 199, 339.
Pagliarani, Elio, 498, 500, 501.
Palazzeschi, Aldo (Aldo Giurlani), 79, 174, 176, 179, 183, 184, 191, 211, 316, 346, 347, 349, 443, 595.
Palermo, Antonio, 124.
Pampaloni, Geno, 260.
Pannunzio, Mario, 395, 518.
Pantaleo, Giovanni, 53.
Pantaleoni, Maffeo, 275.
Panzacchi, Enrico, 33, 72.
Panzieri, Raniero, 504.
Papa, Emilio Raffaele, 367, 368.
Papini, Giovanni, 176-79, 183, 184, 192, 193, 197, 211, 235, 246, 252, 285, 286, 312, 351.
Pareto, Vilfredo, 130, 131, 392, 396.
Pareyson, Luigi, 503.
Parini, Giuseppe, 40, 44, 67, 69.
Parise, Goffredo, 82, 516.
Parlangèli, Oronzo, 567.
Parmenide di Elea, 188, 189.
Parrella, Valeria, 610.

Parrella, Valeria, 610.
Parri, Ferruccio, 301, 383.
Pascarella, Cesare, 199, 203, 204, 337.
Pascoli, Giovanni, 66, 72, 75, 117, 144, 146, 147, 151, 156, 161-73, 176, 185, 189, 217, 259, 332, 442, 450,
451, 458, 459, 584.
Pascoli, Ida, 162, 168.
Pascoli, Maria (o Mariú, Mariuccia), 162, 168.
Pascoli, Ruggero, 162.
Pasolini, Carlo Alberto, 442.
Pasolini, Guido, 442.
Pasolini, Pier Paolo, 199, 200, 338, 399, 404, 406, 441-62, 464, 468, 469, 483, 486, 488, 489, 496, 499,
510, 512, 518, 536, 538, 539, 552-54, 567-71, 579, 583, 584, 592, 595.
Pasternak, Boris Leonidovič, 284, 507.
Paternolli, Nino, 186.
Pavese, Cesare, 317, 340, 354, 356, 357, 385, 399, 401, 406-08, 421, 439, 469, 494, 496, 595.
Pavolini, Alessandro, 351.
Pavone, Claudio, 468.
Pazienza, Andrea, 595.
Pea, Enrico, 176, 346.
Peirce, Charles Sanders, 135.
Peire Vidal, 446, 584.
Pellegrini, Rienzo, 124, 569.
Pellico, Silvio, 48, 50.
Penna, Sandro, 450, 451, 536, 592.
Percoto, Caterina, 82.
Perrault, Charles, 63.
Perticone, Giacomo, 122.
Pessoa, Fernando António Nogueira, 588.
Petacci, Claretta (Clara), 375.
Pétain, Henri-Philippe-Omer, 361.
Petrarca, Francesco, 67, 189, 323, 327, 335, 536, 542, 550.
Petroni, Guglielmo, 421.
Piatti, Giulio, 60.
Piazza, Bruno, 429.
Picasso, Pablo, 209, 322.
Piero della Francesca, 344.
Pierro, Albino, 199, 539.
Pinochet Ugarte, Augusto, 479.
Pintor, Giaime, 385, 496.
Pio IX (Giovanni Maria Mastai Ferretti), papa (1846-78), 10, 11, 270.
Piovene, Guido, 82, 438.
Pirandello, Fausto, 219.
Pirandello, Lietta, 219.
Pirandello, Luigi, 74, 78, 84, 85, 88, 116, 176, 205, 217, 218, 220-30, 235, 237-239, 260, 286, 287, 302,
344, 347, 380, 488, 490, 505, 528, 614.
Pirandello, Stefano, 219.
Pirelli, Giovanni, 468.
Piretto, Gian Piero, 123.
Pirodda, Giovanni, 124.
Pirro, Ugo (Ugo Mattone), 418.
Pizzuto, Antonio, 524, 542, 543.

Pizzuto, Antonio, 524, 542, 543.
Platone di Atene, 151, 152, 188.
Pocar, Ervino, 367.
Poe, Edgar Allan , 28, 194.
Poggioli, Ferdinando Maria, 309.
Poliziano (Angelo Ambrogini), 67, 163.
Pomilio, Mario, 518.
Ponge, Francis, 558.
Pontiggia, Giuseppe, 515.
Porta, Antonio (Leo Paolazzi), 498.
Porta, Carlo, 44, 488, 584.
Portinari, Folco, 124, 339.
Portulano, Maria Antonietta, 219.
Porzio, Domenico, 576.
Pousseur, Henri, 503.
Pozzato, Maria Pia, 577.
Praga, Emilio, 74, 82, 86.
Praga, Marco, 86.
Pratella, Francesco Balilla, 176.
Pratesi, Mario, 74, 77-79, 206, 346.
Prati, Giovanni, 34, 39, 68, 71, 87.
Pratolini, Vasco, 79, 292, 309, 310, 313, 317, 329, 331, 332, 340, 346, 350, 351, 353, 356, 385, 388, 398,
399, 401, 408, 409, 411, 413, 420, 434, 445, 452, 464, 465, 513, 517, 595.
Pratt, Hugo, 595.
Praz, Mario, 124.
Preti, Giulio, 388.
Prezzolini, Giuseppe, 131, 176-78, 187, 246, 259, 285, 286, 297, 351.
Prisco, Michele, 416, 518.
Procacci, Giuliano, 122, 258.
Proust, Marcel, 108, 139, 140, 309, 352, 353, 358.
Puccini, Mario, 250.
Puoti, Basilio, 36.
Puvis de Chavannes, Pierre, 157.
Puzo, Mario Gianluigi, 129.
Quasimodo, Salvatore, 319, 330, 336, 434.
Queneau, Raymond, 555, 558.
Quinet, Edgar, 69.
Raboni, Giovanni, 123, 504, 591, 592.
Raffaello Sanzio, 162.
Ragionieri, Ernesto, 122, 257.
Ragone, Daniele, 577.
Ragone, Giovanni, 259.
Raimondi, Giuseppe, 308.
Rajna, Pio, 42.
Rapisardi, Mario, 73, 89.
Raymond, Marcel, 123.
Rea, Domenico, 399, 401, 411, 412, 416, 445.
Rebora, Clemente, 176-78, 180, 181, 191, 193, 318.
Rella, Franco, 610.

Rella, Franco, 610.
Remarque, Erich Maria (Erich Paul Remark), 250.
Renier, Rodolo, 42.
Repetti, Paolo, 609.
Revelli, Marco, 574.
Revelli, Nuto (Benvenuto), 254, 416, 418, 421.
Ribbentrop, Joachim von, 361.
Ricci, Berto, 351, 533.
Ricci, Corrado, 73.
Rigoni Stern, Mario, 254, 385, 398, 416-420, 427, 430, 445.
Rilke, Rainer Maria, 140.
Rimanelli, Giose, 428.
Rimbaud, Jean-Nicolas-Arthur, 29, 183, 193, 194, 318.
Ripepe, Eugenio, 258.
Risi, Nelo, 537.
Robbe-Grillet, Alain, 497.
Rocca, Enrico, 232.
Rocco, Alfredo, 275, 380.
Romagnosi, Gian Domenico, 42.
Romanò, Angelo, 259, 450.
Romano, Lalla (Graziella), 521.
Romanov, Alessio (Aleksej Nikolaevič), 265.
Romeo, Caterina, 129.
Roosevelt, Franklin Delano, 363, 376.
Rosai, Ottone, 351.
Roscioni, Gian Carlo, 576.
Rosi, Francesco, 397.
Rosmini Serbati, Antonio Francesco, 36, 81.
Rosselli, Amelia, 591, 592.
Rosselli, Carlo, 276, 300, 301, 394, 580, 591.
Rosselli, Nello (Sabatino), 300.
Rossellini, Roberto, 397, 399.
Rossetti, Raffaele, 301.
Rossi, Ernesto, 300.
Roth, Moses Joseph, 250, 587.
Rovani, Giuseppe, 74, 488.
Roversi, Roberto, 442, 450, 504.
Rummo, Giacomo, 132, 133.
Russo, Ferdinando, 199, 201, 202, 295, 337.
Russo, Luigi, 341.
Russolo, Luigi, 176.
Saba, Umberto (Umberto Poli), 176, 182, 193, 308, 317, 319-22, 330, 332, 368, 443, 487, 536.
Sablich, Sergio, 258.
Saffi, Aurelio Emilio, 304.
Sainte-Beuve, Charles-Augustin de, 69.
Saitta, Armando, 123.
Salandra, Antonio, 244, 274, 286.
Salaris, Claudia, 260.
Salazar, António de Oliveira, 279.
Salinari, Carlo, 451, 452, 465, 469.
Salsa, Carlo, 251, 255.

Salsa, Carlo, 251, 255.
Saluzzo Roero, Diodata, 34.
Salvadori, Giulio, 33.
Salvatorelli, Luigi, 274, 295, 366.
Salvatores, Gabriele, 607. Salvemini, Gaetano, 126, 176, 178, 179, 247, 253, 276, 284, 295, 297, 300, 395.
Sanguineti, Edoardo, 174, 259, 368, 498, 500, 501, 584.
Santacroce, Isabella, 610.
Sant’Elia, Antonio, 176, 177, 211.
Sanvitale, Francesca, 521, 522, 586, 609.
Sapegno, Natalino, 305-8, 317, 368, 400, 465, 544, 545, 616.
Saraceno, Pasquale, 474.
Saragat, Giuseppe, 384.
Sardou, Victorien, 85.
Sartorio, Giulio Aristide, 71, 151, 157.
Sartre, Jean-Paul, 385.
Sasso, Gennaro, 259.
Satta, Salvatore, 519.
Savinio, Alberto (Andrea Alberto De Chirico), 345, 437.
Savoia, dinastia, 10, 366.
Savonarola, Girolamo, 42.
Sbarbaro, Camillo, 176, 177, 181, 318, 328.
Scalfari, Eugenio, 474, 534.
Scalia, Gianni, 259, 450.
Scarfoglio, Edoardo, 33, 79, 149.
Scarpa, Tiziano, 606.
Scarpetta, Eduardo, 203, 440.
Scataglini, Franco, 540.
Scheiwiller, Vanni, 259.
Schiaffini, Alfredo, 290.
Schiller, Johann Christoph Friedrich von, 231.
Schönberg, Arnold, 381.
Schopenhauer, Arthur, 178, 208, 232, 240.
Schucht, Tatiana, 390.
Sciascia, Leonardo, 85, 515, 528, 571.
Scoppola, Pietro, 259.
Scotellaro, Rocco, 410.
Seghers, Anna (Netty Reiling), 284.
Segre, Cesare, 469, 543, 576.
Sella, Quintino, 6, 9, 125.
Seminara, Fortunato, 519.
Serao, Matilde, 33, 74, 75, 78, 79, 86, 196, 595.
Sereni, Clara, 589.
Sereni, Vittorio, 259, 310, 317, 319, 336, 385, 419, 433, 434, 536, 537.
Serianni, Luca, 124.
Seroni, Adriano, 400.
Serra, Luciano, 442.
Serra, Renato, 176, 177, 179, 180, 182, 247, 253.
Sestan, Ernesto, 123.
Settembrini, Luigi, 36, 49, 50.
Settembrini, Raffaele 49.
Sgorlon, Carlo, 516.

Sgorlon, Carlo, 516.
Siciliano, Enzo, 469, 518, 583.
Simonide di Ceo, 189.
Sinisgalli, Leonardo, 319.
Sironi, Mario, 314.
Slataper, Scipio, 176-78, 182, 183, 185, 197, 247.
Smith, Adam, 22.
Socci, Ettore, 51.
Socrate di Atene, 188, 189.
Soffici, Ardengo, 176, 177, 179, 183, 192, 193, 211, 246, 252, 253, 285, 295, 312, 351.
Sofocle di Colono, 188, 189.
Soldati, Mario, 439.
Solmi, Sergio, 308, 309, 329.
Solženicyn, Aleksandr Isaevič, 431.
Sommaruga, Angelo, 32, 33, 72, 79.
Sonnino, Giorgio Sidney, 7, 8.
Sonzogno, Edoardo, 88.
Sorel, Georges, 132, 271, 392.
Soupault, Philippe, 314.
Spadolini, Giovanni, 258, 471.
Spaini, Alberto, 314.
Spaventa, Bertrando, 35, 36, 41, 141, 143.
Spaziani, Maria Luisa, 537.
Spencer, Herbert, 22, 42.
Spengler, Oswald Arnold Gottfried, 367.
Spinazzola, Vittorio, 469, 547, 610.
Spitzer, Leo, 108, 109, 124, 215, 507, 521, 542.
Spriano, Paolo, 259, 368, 391, 468.
Squarciapino, Giuseppe, 124.
Squillacciotti, Paolo, 577.
Stajano, Corrado, 576.
Stalin (Josif Visarionovič Džugašvili), 278, 376, 379, 466.
Stauffenberg, Claus Schenk von, 371.
Stecchetti, Lorenzo, vedi Guerrini, Olindo.
Steiner, Albe, 386.
Stella, Gian Antonio, 535.
Stendhal (Henri Beyle), 283.
Stevenson, Robert Louis, 354.
Stifter, Adalbert, 26.
Stirner, Max (Johann Kaspar Schmidt), 178.
Stockhausen, Karlheinz, 503.
Storini, Monica Cristina, 610.
Storm, Hans Theodor, 26.
Strada, Vittorio, 123.
Strappini, Lucia, 178, 258, 259, 368, 469.
Strehler, Giorgio, 86.
Stuparich, Carlo, 250.
Stuparich, Giani, 182, 250.
Sturzo, Luigi, 270, 276.
Sue, Eugène, 60.
Svevo, Italo (Ettore Schmitz), 74, 176, 182, 193, 205, 217, 218, 230-41, 260, 302, 309, 347, 352, 488, 490,

Svevo, Italo (Ettore Schmitz), 74, 176, 182, 193, 205, 217, 218, 230-41, 260, 302, 309, 347, 352, 488, 490,
505.
Szondi, Péter, 260.
Tabucchi, Antonio, 588.
Tafuri, Manfredo, 258.
Taine, Hippolyte, 21, 27, 42, 75.
Tambroni, Fernando, 475.
Tanfucio, Neri, vedi Fucini, Renato.
Tarchetti, Iginio Ugo, 74.
Targioni Tozzetti, Ottaviano, 67.
Tasca, Angelo, 268, 298.
Tasso, Torquato, 584.
Tatò, Antonio, 576.
Tecchi, Bonaventura, 251.
Tedesco, Natale, 342.
Tenca, Carlo, 34, 38.
Teocrito di Siracusa, 52.
Terni, Enrico, 358.
Teroni, Sandra, 367.
Terracini, Umberto Elia, 268, 298.
Terragni, Giuseppe, 316.
Terzoli, Maria Antonietta, 576.
Tessa, Delio, 199, 200, 338, 339.
Testa, Enrico, 600.
Testori, Giovanni, 401, 510, 512.
Timeus, Ruggero (o Ruggero Timeus Fauro), 182.
Tinazzi, Giorgio, 469.
Tito (Josip Broz), 371, 376, 382, 587.
Tobino, Mario, 385, 418, 439.
Togliatti, Palmiro, 268, 275, 276, 298, 373, 388-90, 395, 506.
Tolstoj, Aleksej Nikolaevič, 284.
Tolstoj, Lev Nikolaevič, 26, 33, 75, 150.
Tomasi di Lampedusa, Giuseppe, 85, 523.
Tomizza, Fulvio, 516.
Tondelli, Pier Vittorio, 602, 603, 609.
Torelli, Achille, 85.
Torlonia, famiglia, 162.
Tornabuoni, Lietta, 564.
Toselli, Pietro, 121.
Totò (Antonio De Curtis), 444.
Tozzi, Federigo, 79, 206, 207, 260, 340-42, 347, 351.
Traquandi, Nello, 300.
Treccani degli Alfieri, Giovanni, 288.
Trenti, Luigi, 259.
Treves, Claudio, 129, 130.
Treves, Emilio, 33, 160, 231.
Trezza, Gaetano, 42, 43.
Trifone, Pietro, 124.
Trilussa (Carlo Alberto Salustri), 199, 203, 204, 337.
Trockij (Lev Davidovič Bronštejn), 279.

Trockij (Lev Davidovič Bronštejn), 279.
Trombadori, Antonello, 451.
Trompeo, Pietro Paolo, 124.
Tronti, Mario, 142, 504, 575.
Trotta, Giuseppe, 575.
Turati, Filippo, 119, 121, 129, 130.
Turcato, Giulio, 397.
Turchetta, Gianni, 577.
Turiello, Pasquale, 123.
Tzara, Tristan (Sami Rosenstock), 209.
Umberto I di Savoia, re d’Italia, 10, 14, 66, 122.
Ungaretti, Giuseppe, 176, 317-19, 322-26, 330, 336, 368, 419, 603.
Uspenskij, Boris Andreevič, 541.
Valduga, Patrizia, 599, 600, 602.
Valera, Paolo, 33.
Valeri, Nino, 123.
Valéry, Paul, 140, 318, 335, 336, 352, 558, 584.
Vanoni, Ezio, 474.
Vassalli, Sebastiano, 502.
Vázquez Montalbán, Manuel, 594.
Veneziani, Livia, 232.
Venturi, Marcello, 418.
Verdi, Giuseppe, 34, 74.
Verga, Giovanni, 33, 74-76, 78, 79, 82, 83, 86-102, 106-16, 124, 205, 226, 231, 341, 343, 351, 352, 356,
398, 438, 505, 519, 595.
Verlaine, Paul-Marie, 29, 318.
Verne, Jules, 533.
Veronesi, Sandro, 605, 610.
Vico, Giambattista, 35, 36, 143, 406, 546.
Viganò, Renata, 421.
Villani, Giovanni, 409.
Villani, Matteo, 409.
Villari, Pasquale, 8, 42.
Villiers de l’Isle-Adam, Jean-Marie-Mathias-Philippe-Auguste, 29.
Vinci, Simona, 606.
Virgilio, Publio Marone, 166, 171.
Visconti, Luchino, 397-99, 464, 465, 523.
Vitelli, Girolamo, 186.
Vitiello, Ciro, 576.
Vittoria, Albertina, 574.
Vittoria di Hannover, regina del Regno Unito, imperatrice d’India, 16.
Vittorini, Elio, 292, 309, 313, 317, 329, 340, 346, 350-52, 354-56, 361, 384-89, 395, 398-401, 406, 407,
413, 421, 436, 439, 445, 468, 494-97, 502, 506, 523.
Vittorio Emanuele II di Savoia, re d’Italia, 6, 10, 125, 272.
Vittorio Emanuele III di Savoia, re d’Italia, 365.
Viviani, Cesare, 599.
Viviani, Raffaele, 201, 203, 337, 440.
Volpe, Gioacchino, 123, 257, 275, 295, 380.
Volponi, Paolo, 512-14, 517, 531, 571, 576.

Volponi, Paolo, 512-14, 517, 531, 571, 576.
Wagner, Richard, 139, 150, 283, 381.
Weiss, Peter, 499.
Werfel, Franz Viktor, 282.
Whitman, Walt, 194, 356.
Wilson, Thomas Woodrow, 264.
Wölfler Poli, Carolina, 320.
Woolf, Adeline Virginia Stephen, 140, 358, 413, 415, 526.
Zaccaria, Giuseppe, 124.
Zanardelli, Giuseppe, 125.
Zanazzo, Giggi (Luigi Antonio Gioacchino Zanazzo), 203, 337.
Zancan, Marina, 81, 198, 199, 260, 359, 369, 412, 414, 415, 468, 469, 522, 577.
Zanella, Giacomo, 73.
Zangrandi, Giovanna (Alma Bevilacqua), 421.
Zangrandi, Ruggero, 369.
Zanzotto, Andrea, 451, 537-39, 577.
Zavattini, Cesare, 397, 539.
Ždanov, Andrej Aleksandrovič, 379.
Zecchi, Stefano, 367.
Zola, Émile, 27, 28, 33, 39, 75, 79, 99, 232.

1 I numeri di pagina del presente elenco dei nomi sono riferiti all’edizione cartacea dell’opera. Per

trovare le corrispondenze in questo e-book utilizzare la funzione «cerca» del dispositivo e-reader. Non tutti
i termini potrebbero essere ricercabili.

Il libro

P

ER

LA

PRIMA

VOLTA

UNA

STORIA

DELLA

LETTERATURA

D E L L ’I T A L I A

unita arriva fino ai giorni nostri, fino ai romanzi di Camilleri, di Ammaniti, di
Melania Mazzucco, di Aldo Nove e di Simona Vinci.

In questo volume, infatti, Asor Rosa non si limita a ripercorrere le ultime fasi di quella
modernità iniziata ed esplosa nei due volumi precedenti, ma analizza ugualmente «il
declino del moderno», o postmoderno che dir si voglia, caratterizzato dalla crisi dei
«disegni generali», delle ideologie, della persuasione di scrivere per cambiare l’uomo e la
storia.
Un Novecento lungo in cui vengono ridefiniti gli statuti letterari che avevano
contraddistinto l’operare degli scrittori nelle epoche precedenti. La letteratura come presa
di posizione elitaria puntava tutto sulla distinzione e sull’originalità, viceversa nella
società di massa il valore viene ricollocato dove ci sia il gradimento di molti se non di
tutti. Questa è una delle cesure piú rilevanti raccontate in questo libro. Ma se la storia
letteraria del Novecento (e Duemila) è un momento di grandi trasformazioni e radicali
cambiamenti, è anche un percorso di permanenze forti. Come per la poesia, che con
Montale e altri autori ha rappresentato il vertice qualitativo del secolo scorso, e che ancora
oggi, secondo Asor Rosa, rappresenta il piú forte segnale di continuità con la tradizione.

Sommario I . L’Italia unita. Classicismo, positivismo, verismo (1870-1900). II . L’Italia
giolittiana. L’età del decadentismo e della crisi (1900-1918). III . L’Italia fascista.
Ermetismo, formalismo, ricerca letteraria (1919-1943). IV . L’età dell’antifascismo e della
Resistenza. Memoria, impegno, neorealismo (1943-1956). V . La Prima Repubblica (195689). Sperimentalismo, avanguardie, contestazione dei miti. . Oltre le certezze. Dagli anni
’90 in poi.– Epilogo (con qualche ultimo consiglio di lettura). – Elenco dei nomi.

L’autore

Alberto Asor Rosa (Roma, 1933) ha insegnato per molti anni Letteratura italiana
all’Università La Sapienza di Roma, di cui attualmente è professore emerito. Ha diretto
la Letteratura italiana Einaudi nelle sue varie forme ed estensioni. Per lo stesso editore
ha pubblicato Scrittori e popolo, Genus italicum, Stile Calvino, Storia europea della
letteratura italiana e un volume di aforismi esistenziali, L’ultimo paradosso. Fra i suoi
volumi di saggistica politica, Le due società. Ipotesi sulla crisi italiana e La guerra.
Sulle forme attuali della convivenza umana. Per Laterza ha pubblicato, a cura di
Simonetta Fiori, Il grande silenzio. Intervista sugli intellettuali. Tre i suoi precedenti
libri di narrativa: L’alba di un mondo nuovo, Storie di animali e altri viventi e Assunta e
Alessandro. Nel 2013 ha pubblicato, sempre per Einaudi, Racconti dell’errore e Breve
storia della letteratura italiana (in due volumi).

Dello stesso autore

Letteratura italiana, Le Opere
Scrittori e popolo
Genus italicum
Stile Calvino
L’ultimo paradosso
Fuori dall’Occidente ovvero Ragionamento sull’«Apocalissi»
Le due società. Ipotesi sulla crisi italiana
La guerra. Sulle forme attuali della convivenza umana
La sinistra alla prova
L’alba di un mondo nuovo
Questo terribile intricato mondo
Storie di animali e altri viventi
Assunta e Alessandro
Le armi della critica. Scritti e saggi degli anni ruggenti
Racconti dell’errore
Breve storia della letteratura italiana
Scrittori e popolo 1965. Scrittori e massa 2015

2009 Giulio Einaudi editore s.p.a., Torino
Questo ebook contiene materiale protetto da copyright e non può essere copiato, riprodotto,
trasferito, distribuito, noleggiato, licenziato o trasmesso in pubblico, o utilizzato in alcun altro
modo ad eccezione di quanto è stato specificamente autorizzato dall’editore, ai termini e alle
condizioni alle quali è stato acquistato o da quanto esplicitamente previsto dalla legge applicabile.
Qualsiasi distribuzione o fruizione non autorizzata di questo testo cosí come l’alterazione delle
informazioni elettroniche sul regime dei diritti costituisce una violazione dei diritti dell’editore e
dell’autore e sarà sanzionata civilmente e penalmente secondo quanto previsto dalla Legge
633/1941 e successive modifiche.
Questo ebook non potrà in alcun modo essere oggetto di scambio, commercio, prestito, rivendita,
acquisto rateale o altrimenti diffuso senza il preventivo consenso scritto dell’editore. In caso di
consenso, tale ebook non potrà avere alcuna forma diversa da quella in cui l’opera è stata
pubblicata e le condizioni incluse alla presente dovranno essere imposte anche al fruitore
successivo.
www.einaudi.it

Ebook ISBN 9788858423943

